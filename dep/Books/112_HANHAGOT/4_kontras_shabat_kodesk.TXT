&UniqueId=714&GroupId=הנהגות לשבת קודש&PasukIndMode=0&ChainFolderName=0&TextSource=בית מדרש בין הזמנים&HiddenFromIndex=1&LastLevelIndex=1&CosmeticsType=#bp=<BR><HR>#nik=1#ip2=<img  alt=''''  src='..\pics\dot.bmp''>_nbsp_nbsp#bs1=18#bs2=28#sp2=3#su2=<p>#rep={=^^}=.
$  קונטרס שבת קודש
למו"ר הרב חיים רבי שליט"א
מקורות והארות על ספר הנהגות לשבת קודש


~ פרק א - ערב שבת

! {א}
 וכן הוא בביצה (טו:) זכרהו מאחר שבא להשכיחו כרבא אף שהלכה כטעם השני כרב אשי כדי שיאמרו וכו', על כל פנים פשט זה אמת בפסוק לשמור ולזכור את כבוד שבת קודש. ועיין אור החיים הקדוש (בראשית ב,ג) שבשעת הבריאה לא ברא ה' כח לקיים את העולם כי אם לששה ימים, ויום השבת הוא המביא שפע וברכה ומקיים את העולם עוד ששה ימים, וכן הלאה. נמצא שכל השבוע קיים מקדושת השבת. והרמב"ן בפרשת יתרו (שמות כ,ח) מבאר שעל ידי הזכרון הזה נזכור את מעשה בראשית ואת האמונה בה’ יתברך תמיד, עיין שם. ועיין בן איש חי (פרשת כי תשא שנה ראשונה הלכה יז) שצריך לומר בשיר של יום יום אחד בשבת וכו', וכדברי הרמב"ן. וכיוצא בזה דברי הרמב"ם בהלכות מזוזה (סוף פרק ו) חייב אדם להזהר במזוזה שהיא חובת הכל תמיד, וכל זמן שיכנס ויצא יזכור אהבת ה’ יתברך, וידע שאין דבר העומד לעולם כי אם ידיעת צור העולם. וכן בהלכות ברכות (ריש פרק א) כל הברכות כדי לזכור את הבורא תמיד ולירא ממנו, עיין שם.

! {ב}
 עיקר המצוה של שניים מקרא ואחד תרגום לזכור ולדעת מצוות ה’ יתברך ולהבין פסוקי התורה, ולכן מועיל גם פרוש רש"י. אולם לפי הקבלה יש ענין גדול לקרוא עם התרגום בדוקא. ובהליכות עולם (חלק ג עמ' נז) הוסיף שכן יש לנהוג גם לקטנים. ואין היתר למי ששוקד על תלמודו שיפטר מכך. ובדיעבד אפשר אפילו פסקי פסקי, כלומר אפילו שלא יקרא ברצף את כל הפרשה כולה אלא בהפסקות. ואפילו ביום חמישי לפני שבת. ואם לא הספיק לקרוא את הפרשה בזמנה עליו להשלימה לאחר מכן, ומכל מקום לא יאחר השלמת כל התורה מיום שמחת תורה של אותה שנה. ונראה שיש בזה גם מצוות תורה לשמה, שהרי אין הנאה מעצם לימוד זה. ושיחשוב שלומד חכמת ה’ יתברך כעת יתלהב מאד. והרמב"ן בהקדמה לפירושו לתורה מתפלל ומתודה באימה ויראה שרוצה לפרש את התורה שאמר ה’ יתברך, וזהו גם בגדר תורה לשמה. וידוע המעשה באחד שלא רצה לקרוא שניים מקרא ואחד תרגום כי שקד מאוד על לימודו עד שגערו בו בחלום ונפחד מאד וחזר בו (הובא בספר משנת נתן).

! {ג}
 מנהג זה הובא בספר ארץ חיים ונתיבי עם, והוא מנהג טוב להכנס לשבת קודש בטהרה ובקדושה בלי דינים וקטרוגים, כי עוון נדרים חמור מאד (כתובות עב.). ויש נוהגים ששלושה מתירים לכולם, ויש נוהגים שכולם יחד קוראים את סדר ההתרה כמו כל נדרי. ובנדר מיוחד צריך לפרט, ולא מועיל בסתמא, כידוע. וזה דומה לדברי הבן איש חי (פרשת בראשית שנה שניה הלכה כט) שיש לעשות תשובה קודם הקידוש.

! {ד}
 מאחר שמעלת השבת גדולה מאד, ועל ידי תענית דבור היו מגיעים להשגות גבוהות ועבודת ה’ יתברך בשבת קודש. ובאמת מבואר באורח חיים (סימן רמט סעיף ג) שאנשי מעשה עושים תענית כל ערב שבת קודש, אלא שהם עשו כן כדי שיאכלו סעודת ליל שבת קודש לתיאבון. אבל תענית דיבור עדיפא שעל ידי זה מקבל הארה גדולה והתעלות רוחנית לתיאבון. והגאון רבי בן ציון אבא שאול זיע”א היה שוקד על תלמודו כל יום שישי עד סמוך לכניסת שבת ממש (תפארת ציון דף עח). והיו שקדנים גדולים שלמדו הרבה מסכתות מהש"ס בזכות תענית דיבור ביום שישי. 

! {ה}
 זוהי הנהגה טובה מאד, ובפרט בימות החורף הקצרים, להכין מיום רביעי והלאה צרכי שבת. וביחוד המלאכות הכבדות כאפיה וכבוס וכיוצא בזה, ובפרט כיום שיש מקררים השומרים על המאכלים. ועיין בגמרא ביצה (טז.) שלדעת שמאי הזקן יש להתכונן לשבת קודש מיום ראשון. ואף שלדעת הלל הזקן שהיה אומר ברוך ה' יום יום אין צריך לנהוג כן, עם כל זאת ודאי מודה שצריך להתכונן במה שאפשר כדי להקל על העומס ביום שישי. ובפרט לדברי הבית חדש (סוף סימן רמב) שאין מחלוקת בין שמאי והלל בזה, אלא הם שתי הנהגות טובות, עיין שם. והמקדים נשכר לדבר מצוה.

! {ו}
 הרידב"ז זצ"ל רבה של צפת חלה וקבל על עצמו שלכשירפא יכין את שולחן השבת בכל יום שישי מהבוקר, וכשקיבל על עצמו כן התרפא. וכן החפץ חיים זיע”א הציע למשפחה שבנם היה חולה מסוכן והרופאים התייאשו מחייו, שיקבלו על עצמם להיות מוכנים לשבת מחצות היום ויתרפא החולה, וכן היה. ופעם אחת הקדיש החפץ חיים מצוה של יהודי שהיה מעורר אנשים לקבלת שבת קודש שבזכות זה פלונית תלד בשעה טובה ומוצלחת, ואכן ילדה מיד. ומכאן גם שיש ליום שישי הרבה סגולות המועילות לחיים טובים.

! {ז}
 הבן איש חי דייק מהפסוק והיה וכו' לשון שמחה ולשון זירוז, כי בעצם כל דבר הנעשה ביום שישי הרי זו מצוה גדולה. והיו צדיקים שהיו מכינים את הכל בשעה קלה וחוזרים לשקוד על תלמודם. ועל כל פנים כשיודעים שכל פעולה בערב שבת קודש היא מצוה, ושהעזרה היא לא רק למשפחה אלא עוזרים לשבת קודש שלא תתחלל חס ושלום כפי הדין, ממילא מקבלים כח לעשות הכל בזריזות ובשמחה ובהספק רב לפני שבת קודש.

! {ח}
 זוהי הנהגה חשובה מאד לתת לילדים סמכות ובטחון ולהראות שסומכים עליהם. וגם על ידי זה מזדרזים בעבודת ה' יתברך, ומבינים שזו מצוה. כמו שנאמר על אברהם אבינו עליו השלום "ויתן אל הנער" (בראשית יח,יז) ופירש רש"י לחנכו במצוות. והכנות לשבת אינם רק במטבח ובמאכלים הטעימים, אלא גם בכביסה ושטיפת הרצפה וצחצוח נעליים של כולם. כל אלו תפקידים חשובים ומצוות גדולות, ואשרי המבין זאת.

! {ט}
 גם מטעמי צניעות לקיים את הפסוק "אשתך וכו' בירכתי ביתך" (תהילים קכח,ג), וגם שהאיש זריז וזהיר ויעשה הכל בהקדם ובמהירות האפשרית. ועיין שבת (קיט.) כיצד גדולי ישראל היו חוטבים עצים ושואבים מים ומולחים את הדג ומביאים כלים וכו' ועוזרים לכבוד שבת קודש, כאדם שמקבל פני רבו בביתו ומראה לו שהוא חושב עליו וחרד לכבודו ומרבה וטורח בשבילו, עיין שם. וידועים דברי הזוהר הקדוש (פרשת נשא קכה–קמה) שתלמיד חכם נקרא שבת.

! {י}
 צריך להרגיש בערב שבת קודש כמו בערב פסח. סדר ליל שבת קודש חשוב לא פחות מסדר ליל פסח, ואולי יותר. מנוחת ההורים מסייעת למשוך בסעודת ליל שבת קודש בדברי תורה וחינוך הילדים וחיזוק למשפחה, והתייחסות לכל אחד ואחד. ובעוונותינו הרבים רבים מפסידים את כל זה בגלל עייפות או עיתונים ושאר מרעין בישין, רחמנא ליצלן.

! {יא}
 ואשרי מי שזוכה לטבול במקוה כל ערב שבת קודש. אך יזהר שלא יפסיד מצוות שהמים צוננים או כשהוא רגיש לקור וכדומה, שבאופנים אלו עדיף לטבול במי הדעת (עיין רמב"ם סוף מקוואות). ומקלחת לילדים וכיוצא בזה בודאי שעדיף בחורף בליל שישי וכדלעיל הנהגה ה.

! {יב}
 ויש אזהרה של גדולי הפוסקים שליט"א שלא לצאת מאוחר לנסיעות מחוץ לעיר. וכמה פעמים היו מקרים של חלול שבת וחלול השם. וכלל גדול הוא שכל מה שתלוי באחרים ולא בך הזהר שבעתיים, ונסיעות בדרכים תלוי גם באחרים בתנועה בלחץ וכיוצא בזה, והזהירות מחייבת להיות חכם עיניו בראשו. גם לרבות שמצוה על המזמינים אורחים להורותם כיצד להגיע ולכוון אותם שלא יתעכבו, ואף להציע להם באיזו שעה כדאי להם לצאת לדרך, כדי להבטיח את קדושת השבת מבעוד מועד.

! {יג}
 סיפורי צדיקים מושכים את הלב, וכן חידושי תורה מהפרשה וכיוצא בזה. וכדאי לזרוק קושיא לשומעים כדי שיתגרו להשיב, וכעין זה בליל פסח שואלים מה נשתנה ורק לאחר מכן מתחילים בסדר ההגדה. ואם רבי מאיר בעל הנס דרש במשלי שועלים (סנהדרין לח:) ועוד בדורותיהם, מה נאמר אנן יתמי דיתמי. גם להוסיף הנהגות טובות, ובפרט מי שמכיר חולשות של משפחתו בעבודת ה’ יתברך לעורר על כך בצורה יפה ואשריו, רק שלא ישכח לעטוף את ההערה בסוכריה, כידוע.

! {יד}
 זהו ממצות גמילות חסדים. ובשבת קודש יש מצוה להוסיף ולהרבות כדי לזכות גם את האחרים לענג את השבת. ובפרט אותם שמקיימים "טועמיה חיים זכו" גם בליל שבת לפני השינה, שרצוי להוסיף במאכלים בעין טובה ובשפע, ויזכו גם לשפע גדול מלמעלה. ובפרט שזה גם מונע ריב ומחלוקת חס ושלום.

! {טו}
 ההשפעה הגדולה על בני הבית היא כשרואים דוגמא אישית של ההורים, וכשהם שמחים ומתחזקים בקדושת השבת הרי זה חינוך עקיף לכולם, שעל ידי זה עין רואה והלב חומד לנהוג כמותם. כי חולשת הצעירים בעבודת ה' בדרך כלל היא בגלל האדישות של הבוגרים, כידוע.

! {טז}
 דבר גדול מאד לעורר תמיד על ענינים רוחניים בבית היהודי בעין טובה פה מתוק ופנים יפות. כי דברי תורה צריכים חיזוק (ברכות לב:), והמעוררים מחזקים ומזכירים לכולם לא להיות אדישים. ועיין דברים נפלאים בזוהר הקדוש (פרשת קדושים דף פו.) כיצד להוכיח, ותמצא שם סוכריות טעימות מאד. ובש"ס (שבת לה:) מבואר שהיו תוקעים כל ערב שבת קודש כדי להבטיל את העם ממלאכה ולזרזם להתכונן לשבת קודש. ומי שישתדל להשיג מערכת צפירה כל ערב שבת קודש לעורר ולזרז אשריו ואשרי חלקו, ויזכה לברכתו של רבינו החפץ חיים זיע"א (שם עולם פרק ו) לבנים גדולי ישראל.

! {יז}
 ההולך למקוה כל ערב שבת קודש וזוכה גם לקיים גמילות חסד לקחת מהציבור הרחב כלים לטבילה ועוזר להם לטהרה וכן לעונג שבת קודש, שהיא מצוה שאין לה דורשים, אשריו ואשרי חלקו. ובערב שבת קודש בזמן הטהרה אפשר גם לעשות כן בבור האחורי שבחצר המקוה, ואשריו שזכה לכך. רק יזהר לעשות כן ברשות המשפחה, כי חייהם קודמין לאחרים.

! {יח}
 עיין בן איש חי (פרשת וירא שנה שניה הלכה א). וזכר לדבר מהש"ס (גיטין נב.) שרבי מאיר עשה שלום בית בין שכנים שהיו מתקוטטים כל ערב שבת קודש, עיין שם. ועיין אבן עזרא על הפסוק (סוף הושע) "שובה ישראל" וכו', שפירש "מעט מעט". והיינו לקבל על עצמו שבערב שבת קודש בשעה מסויימת אינו כועס בשום אופן, ואחרי חודש יוסיף עוד שעה וכן הלאה, עד שיזכה בערב שבת קודש להיות בשמחה ממש ולהזדרז בהכנות לשבת קודש.

! {יט}
 ואמנם זהו עיקר הטעם להוצאת קונטרס זה, במטרה שעל ידי זה נצליח לעשות הכנה מתאימה לקבלת השבת. פשוטו כמשמעו, לקבל את השבת כמו שמקבל מתנה מהמלך. ובש"ס (ביצה טז.) אמרו: אמר הקב"ה מתנה טובה יש לי ושבת שמה, עיין שם. וכידוע לפני כל מצוה יש לחשוב על הלכותיה ועל תכנה הרוחני, כדי שיעשה אותה בלב שלם ולא מצות אנשים מלומדה חס ושלום (עיין ישעיה כט פסוק יג). ועל אחת כמה וכמה כשתגיע שבת קודש שצריכים להתכונן לקבל השתלמות רוחנית זו. והמכין עצמו לכך, לא רק שלא יחפש עיתונים לשבת חס ושלום או כמה קילו פיצוחים להעביר את הזמן, אלא להיפך, יתבונן ויכין עצמו הכנה נפשית גדולה לקבל הארה משבת קודש. ולכן לא לחכות שהשבת תקבל אותך, אלא אתה תקבל את השבת.

! {כ}
 יש לעורר נקודה זו, ולהרגיש שעושים ממש מצוה. כולנו צריכים חיזוק ועידוד ועל אחת כמה וכמה בני המשפחה שטרחו והשתדלו להכין צרכי שבת. וטבע הנשים שחוששות מאד שמשהו לא בסדר בתפקוד הבית, וכששומעות הערות כואב להן מאד. לכן כשאפשר לחזק ולשבח ולומר מלה טובה על מה שטרחו, הרי זו חובה קדושה. והמתנהג באדישות בנושא זה עובר על הפסוק "ומבשרך לא תתעלם" (ישעיה נח,ז).

! {כא}
 מצוה להוסיף מחול על הקודש. וכגודל התוספת וההכנה הנפשית לשבת קודש, כך גודל התענוג הגדול בשבת, מעין עולם הבא (עיין ברכות נז:). אם תרגיש שאתה חתן, השבת תרגיש שהיא כלה ואז השמחה מושלמת.

! {כב}
 מרן שליט"א פסק בהליכות עולם (שם) שטוב לומר כן בפיו קודם השקיעה. וכמובן שאין זה מעכב, וכמו שכתב ביביע אומר (חלק ז עמ' צז), עיין שם. ועל כל פנים יש לדעת כי מי שאומר כן בקול רם ובשמחה ובכוונה גדולה ומרגיש שמזמינים את השבת כמו כלה ממש, יזכה להנות מנועם השבת. כי בזוהר הקדוש כתוב עשרות פעמים שעל ידי ההתעוררות מלמטה יש התעוררות גדולה מלמעלה, ומסכימים ומסייעים בידו מאד בדברים רוחניים כאלה. ואשריו ואשרי חלקו של המתבונן בזה.

! {כג}
 כלומר, מי ששומר שבת כהלכתה אין זה אומר שלא יענש בגיהנם על זלזול בתפילה וברכות בכוונה, או לשון הרע ודברים אסורים. וכידוע, מבואר בזוהר הקדוש שהרשעים ששמרו שבת גם בגיהנם נחים בשבת, ורשעים שחיללו שבת גם בשבת נשרפין ונידונין בגיהנם. ומי ששמר שבת מאיזה זמן מוציאים אותו מגיהנם? מאותו רגע שקיבל שבת בעולם הזה. ואם הוסיף מחול על הקודש, כך מתנהגים איתו בעולם האמת ומוציאים אותו מאותה שעה שהיה רגיל לקבל את השבת.

! {כד}
 סיפרו על הרב מבריסק זיע"א שכאשר היה מסיים את הכנותיו לשבת קודש היה יושב בביתו ומתבונן. וביאר שזוהי ההלכה שצריך להמתין ולחכות לשבת כיוצא לקראת המלך וכיוצא לפני חתן וכלה. ואותם האנשים שנכנסים במהירות ובהלה לקדושת השבת, ובקושי הספיקו לסדר את עצמם ואת צרכי השבת, ועל אחת כמה וכמה שלא הספיקו להכנה נפשית לשבת קודש, בודאי שחסר להם באיכות השבת. וטועמיה חיים זכו.

! {כה}
 עיין בן איש חי (בהקדמה לפרשת נח שנה שניה). וכדאי להרגיל את בני המשפחה על כל צרה שלא תבוא או על חלום שנפשו עגומה עליו, להרבות בצדקה מיד. והפסוק אומר (משלי יוד,ב) "וצדקה תציל ממות". והגר"א (שם) מבאר שהתיקון המהיר נגד כל הגזרות זה צדקה, ואפילו מסלק את המות. וכל זמן שיש עת רצון יש לתת צדקה. וזה לא קשור להוראת קבע לישיבות הקדושות, אלא זה נוסף לתת צדקה יום יום כפי כוחו, ואשריו ואשרי חלקו.

! {כו}
 זוהי הנהגה טובה מאוד לקרוא בליל שבת קודש כל הפיוטים שלפני הקידוש בכוונה ובשמחה ולשתף את הבנים בקריאתם, וזה תורם להתלהבות מקדושת השבת. וזה נשאר לעולמים, שבני המשפחה רואים כיצד אבא מתייחס לשבת קודש. ואם עייפים ורעבים וצמאים כיצד יעשו זאת? ולכן יש להשלים צרכי הגוף קודם מנחה, והכל יבוא על מקומו בשלום.

! {כז}
 עיין מה שכתב בבן איש חי (סוף פרשת לך לך) שטוב לומר קודם קבלת שבת שיר השירים בשמחה וקול נעים. והגאון הרב יצחק יוסף שליט"א בילקוט יוסף (שבת חלק א דף רלב) הביא שיש נוהגים לומר כן קודם מנחה. והוסיף שעדיף לומר דברי תורה לפני ערבית כדי לזכות את הרבים ולקרבם לתורה ויראת שמים. וראוי לכל ירא ה' לחפש לעצמו ולבניו בית כנסת אשר שם מרבים בדברי תורה. ולשמוע לפני ערבית בליל שבת קודש דברי תורה מוסר ויראת שמים המחזקים הלבבות לקדושת השבת ולימוד התורה, הרי זה נפלא מאד ואשרי הזוכה לכך. וחובה קדושה על הגבאים שומרי משמרת הקודש להשתדל שתהא דרשה בדברי תורה לפני ערבית לקרב רחוקים ולחזק קרובים, וקריאת שיר השירים יעשו קודם מנחה, או טובים השניים מן האחד. והמעשה המפורסם עם רבי מאיר שאיחר בדרשתו והסכים שתשים אותה אשה רוק בפניו בשביל שלום בית (עיין ויקרא רבא פרשה ט אות ט, וירושלמי סוטה פרק א הלכה ד), זה היה בדרשה של ליל שבת קודש.

! {כח}
 יש הנהגה יפה שמוסרים בשם מרן רבינו החזון איש זיע"א, שכל מה שהבעל עושה בבית ישתף את אשתו, גם כשרוצה לשתות מים או להכנס למקלחת או לסדר משהו בבית, כדי להראות קשר והערכה זה לזה. ובפרט כשיוצא מביתו שיודיע לה שיוצא להתפלל וכאילו מבקש את הסכמתה, וזה מקרב מאד. ואז יזהר גם שלא ישכח להודות לה ולהמתיק סוד ולומר תודה רבה רבה על הכל.

! {כט}
 חז"ל אומרים (ברכות לג.) מי שאין בו דעה אסור לרחם עליו. והסביר בן יהוידע שאסור למסור בידו תפקיד, כי אינו יכול לקבל אחריות. והנביא ירמיה כותב באיכה (ג,כג) "טוב לגבר כי ישא עול בנעוריו", ובמדרש אמרו שעול זה הוא עול האשה. נמצא שצריך חכמה לקבל עול הבית באחריות מלאה, ובפרט אחריות רוחנית כמו שמירת שבת קודש. ולכן חובה קדושה על הבעל לשית לבו לכל חפצי הבית שלא תצא שום תקלה, ואחר כך ילך לבית הכנסת לחיים טובים.




~ פרק ב - ההכנות לשבת

! {א}
 צריך לדעת שמצות עונג שבת דינה כהנחת תפילין. שכשם שמשתדלים לקנות תפילין בהידור רב, כן יש להשתדל לקנות לשבת מאכלים משובחים וטעימים במיוחד לקיים מצות עונג שבת. ולכן התירו ריבית דרבנן, כי הם אמרו שאסור ללוות באופנים אלו והם התירו לצורך עונג שבת. כמו ריבית מאוחרת או ריבית דברים, או רבית דרך משא ומתן. ומרן שליט"א (יביע אומר חלק ו דף שכו) דימה את זה למחלוקת אבא שאול ורבנן (יבמות לט:) אם מצות יבום קודמת לחליצה או להיפך, שאם כיון לשניהם יחד גם למצות יבום וגם לצורך עצמו לכולי עלמא מותר לקיים מצות יבום. וכן בעונג שבת קודש אם כיון לקיים מצות עונג שבת וגם להנאת עצמו יצא ידי חובת המצוה, כי אחרי הכל חשב על כבוד השבת. ואם כן שעונג שבת זוהי מצוה כהנחת תפילין ומצות יבום, מובן למה התירו ללוות לכך בריבית דרבנן.

! {ב}
 ומכאן יש ללמוד עוד, שבתוספת אורה לשבת יש תוספת שלום בית. שהבית מואר היטב ונהנים לראות לקרוא ולאכול, יש בזה תוספת לשלום בית. ואמנם זוהי אחת הסיבות שהתירו לברך על נרות שבת אף שהבית מלא אורה, מדין תוספת אורה. ולפי זה גם אם יש צורך יש לקנות מזגן כדי להנות בקיץ בבית, ולא להרגיש חם מדאי וקשה לשבת בשולחן שבת. וכשיש מזגן והאוירה נעימה וחלונות סגורים מיתושים וחרקים למיניהם, הרי שכבוד השבת מתרבה, ואשריו. ואין לדאוג על הוצאות המזגן והחשמל, כי אמר ה’ יתברך "לוו עלי ואני פורע" (ביצה טו:). ובזכות תוספת אורה ושלום בית זוכים לבנים תלמידי חכמים (שבת כג:). וכל זה מסייע לשבת בשלחן שבת זמן רב ולא להצטער חס ושלום.

! {ג}
 אחד מהפרטים של עונג שבת, שלא חושב על עניני החול כלל, וכן שאין שום דבר שמפריע או מגביל אותו. ולכן צריך שיהיה הכל בשפע ובקלות ונוח לכולם. וממילא סכין שבת מושחזת יש בזה כבוד שבת ועונג שבת. כי אסור להצטער בשבת ואסור לסבול בשבת קודש, אלא חיים קלים ונעימים כדי שנוכל להקדיש כל כוחינו לכבוד ההשתלמות הרוחנית. וכן מומלץ לקנות "מלח ים" כלומר מלח יבש שנבזק בקלות ולא נדבק, ולא צריך להניח אורז בתוכו וכיוצא בזה. וגם על ידי זה לא יכנס למחלוקת של בורר במלחיה עם אורז, אף שלמעשה מקילים בזה. כי מלח יבש שיוצא בקלות זה גם עונג שבת. אם מצליחים בשבת קודש "לקחת את החיים בקלות", מגיעים לשלוה אמיתית המסייעת להקדיש את כולנו לתורה ויראת שמים.

! {ד}
 גם מצד הטרחה, וגם מצד איסורי שבת שיש להיזהר שלא להכשל בסרך איסור מגבל וכיוצא בזה. ובאמת שעל ידי זה מרגישים הנאה מיוחדת ממש כמו מלכים כי לא טורחים בכלום, רק מגישים ואוכלים שרים ולומדים נחים ומתפללים, כמו בית מלון, וזוהי בעצם מטרת השבת. ואפילו להדיח כלים לצורך השבת, יש מחמירים מאד כשיש להם בבית עוד סט כלים יפה לכבוד שבת קודש. והנאה כזאת עוזרת מאוד להשתלמות הרוחנית הן לאיש והן לאשה.

! {ה}
 כידוע, מרן שליט"א פסק בהליכות עולם (חלק ג עמ' מט) שנכון מאד לנהוג אם אפשר שבפת לשבת הלישה והאפיה יעשו בבית כדי לקיים מצות הפרשת חלה, עיין שם. ובפרט כיום שיש תנור חשמלי ובין רגע היה ללוש במיקסר ולאפות בתנור, שיש מצוה גדולה לעשות כן כל ערב שבת קודש. וידוע המעשה עם הנס הגדול שקרה לאשת רבי חנינא בן דוסא באפיית החלות לשבת קודש (ראה תענית כה.).

! {ו}
 בקומקום רגיל יש חשש שיפלו בשוגג טיפות על הפלטה, וכן שלא יצטננו המים, כי יש מחמירים וסוברים ששיעור שהיד סולדת בו זהו 65 מעלות, וכמובן שצריך להיזהר לכתחילה (עיין מנוחת אהבה חלק ב דף שיח). ומשפחה גדולה בן פורת יוסף, עדיף שישתמשו במיחם חשמלי למים חמים כדי שמקום הפלטה יספיק לכל הסירים של ליל שבת קודש ושל יום שבת קודש, ולא יגיעו לידי חילול שבת חס ושלום.

! {ז}
 זוהי נקודה חשובה מאד, להיזהר בקדושת השבת עד שכל אחד יהיה בגדר שומר שבת, כלומר שומר שאחרים לא יכשלו בחילול שבת. סילוק אביזרי ניקיון שאפשר להכשל בהם בחילול שבת, זהו פרט חשוב מאוד. וכן ניתוק מכשירי חשמל מהשקע שלא תצא תקלה בטעות על ידי מי שיסובב הכפתור וכיוצא בזה. ורמז לדבר מה שכתוב בתורה בפרשת וישלח (בראשית לה,ד) "ויתנו אל יעקב את כל אלהי הנכר אשר בידם". ולמה לא קברו השבטים בעצמם את כל אלוהי הנכר אלא הביאום ליעקב אביהם שיעשה זאת, משום שלא רצו להעמיד עצמם בנסיון וסילקו ידיהם לגמרי שלא תהא להם שייכות כלל לאותה עבודה זרה. ויעקב אבינו שהוא השומר שלא יכשלו בזה עוד, הוא עשה זאת וקברם. וכן לענין שבת קודש.

! {ח}
 עצה טובה להוציא המנורה לגמרי שלא לבוא לידי שכחה. וגם להרויח חומרת החזון איש שיש איסור בונה וסותר בחשמל, ואם אין מנורה אין סגירת מעגל. ויש מצריכים לדעת החזון איש גם לסגור את כפתור הלחצן, וכמו שכתב האור לציון (חלק ב דף רסז), כידוע. וכן שקעים מגולים שבחצר שיתכן שתגיע אליהם טיפת גשם והמפסק הראשי יכבה את החשמל בכל הבית, ובודאי אין זה מתאים לשבת קודש. לכן יש להשים לב לנתק ממש את כל המכשירים המיותרים שאין בהם שימוש בשבת קודש, ושלום על ישראל.

! {ט}
 אור בחדר מדרגות מציל מסכנה, ומסייע למצות עונג שבת. ובפרט אם גרים באותו בנין גם כאלה שאינם שומרי שבת עדיין, ועל ידי זה ימנעו מלהדליק כי רואים אור במדרגות. ואם רוצים להשאיר את נורות החשמל של חדר המדרגות דולקות בשבת קודש עם גפרור בלחצן וכיוצא בזה, צריך שאלת חכם אם יש לבקש רשות מכל הדיירים. ועל כל פנים אור בשבת מביא שלום בית, וכל המוסיף אורה מוסיף ברכה.

! {י}
 למשל, מגירות שבארון שיש בהם גרביים ממחטות וכיוצא בזה, יש להיזהר שלא להניח שם מעות ושאר מוקצה, כי יתכן שאסור לפתוח מגירה זו מדין בסיס לדבר האסור. ועל אחת כמה וכמה שלא להשאיר מכשיר חשמלי וכיוצא בזה על המיטה, והחכם עיניו בראשו.

! {יא}
 עדיף להשתמש במתגים כאלה שקשה להזיזם בקלות, אחרת על ידי נגיעת כתף וכיוצא בזה נכבה החשמל, ויש בזה ביטול עונג שבת וחשש חילול שבת. ובפרט בשבת חתן וכיוצא בזה שמצוי שישנם הרבה אורחים ונדחקים לפִּנות ושכיח חילול שבת במתגים של החשמל וכיוצא בזה. ומעשה שהיה עם רבינו הסטייפלר זיע"א ששאלוהו לגבי ילד שבטעות חילל שבת על ידי הדלקת החשמל, ואמר שהתיקון הוא ללמוד עימו על קדושת השבת והלכותיה ועל שכר ועונש שבעולם הבא.

! {יב}
 בספרי הפוסקים יש אריכות דברים בענין זה, יש אומרים שאסור מהתורה מטעם מתקן כלי או מכה בפטיש, ויש אוסרים מדרבנן ויש מתירים לכתחילה. ולכולי עלמא רצוי לפתוח מלפני שבת קודש שקיות אוכל ובקבוקי יין וכיוצא בזה. ובדיעבד דעת מרן שליט"א שמותר בשבת קודש לפתוח שקיות אוכל או בקבוקי יין שתיה וכיוצא בזה וכן גביעי אשל המחוברים זה לזה, ואין בזה איסור מחתך או מתקן. ובמכתב שהודפס בילקוט יוסף (שבת ב עמ' תקיט) הוסיף מרן שליט"א שהעתיק מדבריו לפני גדולי תורה והודו לו להלכה ולמעשה, עיין שם. וכמובן שעדיף לכולי עלמא לפתוח מלפני שבת קודש, וירויח מזה גם להנצל מאיסורים נוספים. למשל בקופסאות של תירס וחמוצים וכן סרדינים וטונה שלא יכשל באיסור בורר, ובחבילות של אוכל שלא לסגור עם חוט ברזל שלא לעבור על איסור קושר כדין הפותל חבלים (עיין יביע אומר חלק ט עמ' רסב).

! {יג}
 כמפורסם, רבינו הגר"א זיע"א התעלף פעם בשבת קודש בגלל חשש חילול שבת בטלטול מוקצה של קליפות שאינם ראוים למאכל בהמה. ובשבת קודש אסור לאספם מהשלחן כי אם על ידי מגב וכיוצא בזה לטלטלם מן הצד לצורך דבר המותר - הוא השלחן - שיהיה מקומו נקי כדי להסתדר שם. ועצה טובה להניח שתים או שלוש מפות נילון חד פעמיות על המפה המקורית והנאָה לכבוד שבת, כדי שלאחר אכילת מנה ראשונה וכיוצא בזה לא יהיה צורך לטרוח ולנקות, אלא בהרמת הנילון הראשון עם הפסולת והאוכל הנמצא שם כבר השולחן נקי להמשך ההשתלמות הרוחנית בשבת קודש. וראוי לנצל את כל האפשרויות המתקדמות כיום, כדי להקל על הטורח ועל חשש תקלה חס ושלום, כדי להמשיך בעליה הרוחנית בשבת קודש.

! {יד}
 שמעתי שהרב מבריסק זיע"א היה מהדר בזה להפריש תרומות ומעשרות מכל מה שנכנס לבית גם אם הוא בעל הכשר בהשגחה המהודרת ביותר. וזוהי הנהגה טובה למשפחה שסומכים על כשרות מהודרת רק בדבר שאין ברירה ולא תלוי בנו, אבל מה שתלוי בך תעשה ותצליח. ובדיעבד פסק מרן שליט"א (יביע אומר חלק ט דף שכח) שמותר לאכול אף מפירות שבשוק כשיש לו ספק על תרומות ומעשרות, עיין שם נפלאות מתורתו. והחכם עיניו בראשו לעשות תנאי לתרומות ומעשרות מלפני שבת קודש, ואז יוכל לכתחילה להפריש תרומות ומעשרות מפירות שבביתו אף אם הם טבל ודאי (עיין מנוחת אהבה חלק ג דף עזר). ודעת הדיין המפורסם הגאון רבי שלמה עמאר שליט"א בספרו הנחמד שמע שלמה שמועיל תנאי לשנה שלימה, עיין שם ותהנה.

! {טו}
 צריך לחזק ענין זה היטב, לומר בכל פרט לכבוד שבת קודש, ועל ידי זה מתקדש אותו מעשה ושורה עליו ברכת ה'. ועיין ביצה (טז.) אמרו עליו על שמאי הזקן שכל ימיו היה אוכל לכבוד שבת. ועיין בזוהר הקדוש פרשת תזריע (דף נ.) על מעלת האומר בכל דבר שזה לכבוד ה'. וכן בזוהר הקדוש פרשת אמור (דף צד.) שה’ יתברך אומר לנו שבת ומועדים אלו הימים שלי, תכינו סעודה חשובה ושלחן מסודר והכל נהיה קודש, והמלאכים משבחים ואומרים אשרי העם שככה לו, עיין שם.

! {טז}
 כידוע יש מצוה בשבת קודש לייחד בגדים מיוחדים וחשובים אך ורק לכבוד שבת קודש. ועיין יחוה דעת (חלק ה סימן כג) שהחסידים מייחדים גם נעלים לכבוד שבת קודש. וזה תפקיד חינוכי מאד לבני הבית לצחצח את נעליהם של כולם באהבה ובשמחה, ומקיים בזה כמה מצוות. וכמובן שיש להזהר ולעשות כן בזהירות שלא לטנף את הבית על ידי זה, וזו עוד מצוה. וחכם לב יקח מצוות (משלי יוד,ח).

! {יז}
 אסור לרחוץ כל הגוף בחמין בשבת (אורח חיים סימן שכו סעיף א), ואסור להסתרק או לקלוע ולסתור את השער בשבת (שם סוף סימן שג). ויש בנות טועות ומסתרקות במסרק של שבת וזה מסרק של חילול שבת, כי יש תלישת שערות בזה ואסור בשום אופן. ומספרים על הבנות של העשיר הגדול והמפורסם רוטשילד ז"ל שהיה ירא שמים ומתומכי תורה, שבשבת קודש לא היו ישנות במיטה מחשש שהתסרוקת תתקלקל, מכיון שהיו להן פגישות חשובות בשבת שצריכות היו להראות מסודרות יותר (שמעתי מהגאון רבי בן ציון אבא שאול זיע"א). שער מפוזר או פחות מסודר בגלל קדושת השבת, יש בו כבוד שבת גדול.

! {יח}
 עיין משנה ברורה (סימן שמ סעיף קטן מא) שהקורע נייר בשבת הרי זה כמתקן כלי, ואם קורע במידה שמקפיד עובר משום מחתך. ומרן שליט"א התיר בדיעבד בשינוי כשיש בזה כבוד הבריות. ולכולי עלמא עדיף להכין מלפני השבת נייר חתוך וכיוצא בזה. וזה תפקיד קדוש ומכובד למבינים במצוות ה’ יתברך.

! {יט}
 מספרים על רבי ישראל סלנטר זיע"א שעשה תשובה ביום הכיפורים על ששכח למשמש בכיסו פעם אחת קודם שבת להנצל מאיסור טלטול או מוקצה שבכיסי הבגדים. ובאורח חיים (סימן שג סעיף יח) הובאה דעת הרשב"א שבשבת אפילו כשנמצא האדם בתוך ביתו לא יניח בכיסו כלום, שמא יוציא לרשות הרבים. כך שבשבת קודש צריך האדם להיות קליל ונוח בן חורין ושמח, שאינו עוסק בכלום אלא רק בהשתלמות רוחנית מעין עולם הבא.

! {כ}
 עונג שבת, פירושו שיש לאדם כל מה שצריך בהישג יד ואין צריך לטרוח עליו, וכשחסר לו מאכל מסוים בשבת או פירות ומגדנות כדי להשלים מאה ברכות הרי שחסר גם בעונג שבת. ועל ידי רשימה קבועה בבית אשר בה רשומים כל צרכי הבית בכלל וצרכי השבת בפרט, מגיעים לעונג שבת רוחני אמיתי. שלא להגיע לכך שישכחו לקנות שמן זית להדלקת הנר, או חלות לשבת וכדומה. וכן יש להכין מפתח הבית במקום מתאים כדי שלא לעבור על טלטול ולא להפריע לבני הבית הישנים על מיטתם, וכן על זה הדרך. וסוף מעשה במחשבה תחילה.

! {כא}
 עיין נדרים (דף פ:) עד כמה הקפידו על נקיון, ובפרט לכבוד שבת קודש. שחז"ל (שבת קיט.) אמרו אם חכמים גדולים היו מתאכסנים בביתו של האדם בודאי שהיה מתאמץ ויגע לכבד ולפאר את ביתו, וכל שכן שבת המלכה. וכן לצמצם בשאר הימים כדי לכבד את השבת. וכידוע  עשר מעלות היו לחכם אחד מהתלמוד ושמו רב, ואחת מהן שלא ביטל קידוש בשבת מעולם (ספר יוחסין אות ר הובא בבן יהוידע סנהדרין מז:). והכוונה שאף שמצבו הכלכלי היה קשה, צמצם את עצמו כל השבוע כדי להשיג יין לכבוד שבת קודש. ולא ידאג מהוצאות שבת קודש כי כולנו אורחים של ה’ יתברך בשבת, ולכן אומרים לאחר פיוט אשת חיל סעודתא דמלכא קדישא, כלומר זו סעודת מלכו של עולם וכולנו אורחים אצלו. ולכן הוצאות שבת קודש ה’ יתברך מבטל מאיתנו וזה לא כלול בהוצאות כל השנה, כי הקב"ה הוא המארח וכל ההוצאות עליו. ואשרי המבין זאת.

! {כב}
 ולא כאותם שמצניעים את הכלים היפים לשבת חתן או לביאת המשיח. ואדרבא שבת קודש זה כמו כלה, בואי כלה. תדע שאם יש עוד סט של סכו"ם וצלחות לשבת קודש אסור לשטוף ולהדיח את הכלים כי זה לא צורך השבת כלל. ואדרבה זה כבוד שבת שלא מדיחים כלל ונמצאים בשלוות נפש גמורה. ובמוצאי שבת  קודש  שיש ערמות של כלים וקדרות לשטוף ולהדיח, זה מראה על תוצאה של כבוד שבת קודש. ועל זה אמרו ברמז את הפסוק בתהילים (קכז,ה) "אשרי הגבר אשר מלא את אשפתו מהם", כי אם יש הרבה אשפה אחרי שבת הרי זה סימן ששמרו היטב על קדושת השבת וכל העבודה נדחתה למוצאי שבת קדש, אשריהם ישראל.

! {כג}
 מרן הגאון רבינו יוסף חיים זיע"א אומר על עצמו בבן איש חי (פרשת לך לך שנה שניה הלכה ג) בזו הלשון: ואנא עבדא מנהגי לתקן נרות שבת סמוך להדלקתם, עיין שם. והגאון רבי עקיבא איגר במשניות שבת (סוף פרק ב) דייק כן מלשון המשנה "הדלקת הנר", שדוקא ההדלקה היא תפקיד האישה ומשמע שהכנת הנר הוא תפקיד הבעל. ומרן החיד"א בברכי יוסף (סימן רסג) הביא שיש סגולה גדולה לאשה שתדליק נרות שבת עם שמן זית כמו בבית המקדש, שעל ידי זה יהיו בניה מאירים בתורה ויראת שמים. ויש עצה טובה להשתמש בחוט כותנה (הנקרא חוט מכליב) ואיתו לגדול פתילות לנרות שבת, והשלהבת יפה ומאירה ומלחכת את כל השמן שבנר, והוא כבוד שבת גדול מאד.

! {כד}
 זוהי הנהגה טובה מאוד גם לזכות את הרבים וגם להשלים מאה ברכות בשבת קודש. ורצוי גם בבית להכין קודם השבת בשמים, גם עצי בשמים וגם עשבי בשמים להרבות עד כמה שאפשר בברכות. ומי שזכה ויש לו בית עם חצר המתאימה למצות סוכה, יעשה אדניות מתאימות כדי לגדל שם בשמים לכבוד שבת קודש, ושכרו איתו ופעולתו לפניו. ואם קונה נענע וכדומה עבור ברכת עשבי בשמים, לא צריך גוש קטיף וכיוצא בזה, כי להריח ולא לאכול מותר לקנות נענע מן השוק בכל מקום. רק יזהר שלא להניח אגרטל עם נענע ושאר בשמים בשלחן של שבת, מחשש חרקים קטנים שבהם שיכולים ליפול על המאכלים ולאסור אותם. ועיין בן איש חי בשנה ראשונה פרשת ואתחנן (בהקדמה ובהלכה יוד), ובשנה שניה פרשת בראשית (הלכה כט) ופרשת וירא (הלכה כא) ופרשת חיי שרה (הלכה יב) ואשרי הזוכה להרויח מצוות.




~ פרק ג - שולחן ערוך

! {א}
 עיין שבת (קיח.) כל המקיים שלוש סעודות בשבת ניצול משלוש פורעניות. וזכות גדולה יש לעם ישראל שאוכלים ונהנים ויש בזה מצוה, וגם מצילה ממחלות קשות. ובעוונותינו הרבים יש כאלה שדואגים לחיצוניות ולא אוכלים לחם אפילו בשבת כדי לרזות יותר, וזוהי טעות. סעודות שבת הם חובה קדושה עם לחם משנה וברכת המזון. ולא מועיל לאכול ג'חנון ובורקס וכדומה במקום לחם. כביצה פת ובדיעבד כזית פת חובה לכל אחד ואחד, ואחר כך מיני מאפה למיניהם. וסיפר מו"ר הגאון רבי יוסף שרבאני זיע"א (חותנו של הגאון רבי בן ציון אבא שאול זיע"א, שהיה המורה שלנו בבית הספר בני ציון בכיתה ח) שפעם התעכב בדרך בקטמון וכבר הגיע כמעט זמן השקיעה, ודפק בדלת ביתה של משפחה שהזדמנה לו כדי לאכול סעודה שלישית. ובזוהר הקדוש (פרשת אמור דף צה) אומר רשב"י הקדוש שמעולם לא ביטל ג' סעודות בשבת, וסידור שולחן בלי לחם אינו שלחן, עיין שם. ומרן שליט"א לא ניחא ליה מאותם שלא מקיימים סעודה שלישית כדת וכדין, יהיה מה שיהיה. ואשרי מי שכפוף להלכה ונקרא עבד ה'.

! {ב}
 בספר פלא יועץ האריך בענין זה, והביא על מעלת וקדושת שלחן של שבת עד שחסיד אחד הפשיל שרווליו וכבר הזהירו אותו על כך שאין זה משום כבוד שבת. ומכאן הוכחה שבשלחן של שבת אנחנו יושבים כאורחים לפני ה’ יתברך כי הכל על חשבונו, שהרי הכל קצוב מראש השנה עד ראש השנה חוץ מהוצאות שבת ויום טוב (ביצה טז.), כי שבת ויום טוב כולנו אורחים אצל ה’ יתברך, ולכן נקראת סעודה דמלכא קדישא, וכנ"ל. ואם היינו בסעודה לפני גדולי הדור באיזה פחד היינו יושבים, וכל שכן שיושבים לפני ה’ יתברך באיזו יראת כבוד צריכים לשבת. ועדיף גם לקנות מזגן ולהפעילו הרבה שעות בשבת קודש שיהיה נעים לעונג שבת עם אוירה נעימה ויהיה כח להאריך בסעודת שבת קודש עם אמירת תהילים ודברי תורה ופרשת השבוע על השלחן, כי שבת קודש כל ההוצאות על ה’ יתברך ואין לדאוג כלל. והמאמין באמת יזכה לכך, ואשריו. ומכאן גם מעלתה הגדולה של השבת, אשר כל השבוע ישנם דרגות שונות בבני האדם עשיר בינוני ודל וכשמגיעה השבת כולם שוים בהנהגות בסעודה בלבוש ובשמחה, ויש לכולם קרבה אל ה' יתברך כמו בהר סיני "כאיש אחד בלב אחד".

! {ג}
 עיין שבת (קיט.) שהיה יהודי אחד שמכבד את השבת מאד, וזכה לעושר עצום. והיה לו שלחן של זהב משוי ששה עשר בני אדם, ושש עשרה שלשלאות של כסף, וקערות וכוסות וקיתוניות וצלוחיות עם כל מיני מאכל ומיני מגדים ובשמים, עיין שם.

! {ד}
 אין להסתובב בבית בזמן הקידוש, אלא לעמוד באימה וביראה ולכוון לברכות של הקידוש ולענות אמן בכוונה. והמקדש יאמר מלה במלה בקול רם ובכוונה ובשמחה רבה. ורצוי ללמוד ולהבין את הפסוקים של ויכולו וברכת מקדש השבת. ואז יזכה לדברי חז"ל (שבת קיט:) שני מלאכי השרת המלווים לו לאדם מניחין ידיהם על ראשו ואומרים לו "וסר עונך וחטאתך תכופר".

! {ה}
 זו תשובה לשאלה כיצד אפשר להעביר את זמן סעודת השבת בהנאה עם כל בני המשפחה, ובפרט עם הצעירים שבהם. ובכן, לעורר ולדבר על שירה בצותא עם כל בני המשפחה, ולתת גם לילדים להביע את עצמם על ידי השירה. ותשומת הלב שכולם נותנים להם, משפיע מאד ומחזק להמשיך הלאה. ואפילו שיר קצר למשך דקה אחת כמו "כי מציון" או "מצוה גדולה" וכיוצא בזה, ועל ידי זה מתרגלים להוסיף עוד. וכשבעל הבית מעורר על השמחה ומשתף פעולה וכולם מקשיבים, זה עוזר לאהוב את השירה. ובזוהר הקדוש מבואר שבשבת קודש יורד שפע מהשמים, והשמח ומזמר בשבת קודש זוכה לקבל את אותו השפע. וכן למוד תורה, כגון ללמוד יחד פרשת השבוע עם ביאור מתאים קל ונעים או סיפורי צדיקים המושכים את השומעים. וכן לימוד תהילים בצוותא, שלא לחלק את פרקי התהילים בין בני המשפחה, אלא כולם יחד קוראים את אותם פרקים. והקריאה גם היא בניגון ירושלמי מקורי המעורר לקרוא בשמחה, וזה מתאים מאד לתהלים של שבת קודש (פרק קכ והלאה), ובפרט שהילדים קוראים וכולם מקשיבים ועונים אחריהם "כי לעולם חסדו". ועל ידי כל זה אפשר להמשיך בסעודה זמן רב, כי סעודת שבת עם דברי תורה זוהי השתלמות רוחנית לכל המשפחה. וכן כשיקראו כולם יחד "נשמת כל חי" להודות לה’ יתברך על השבוע החולף, ולהבטיח לה’ יתברך כי בלי נדר כשנזכה להגיע לשבת הבאה לחיים טובים נקרא שוב "נשמת כל חי" בנעימה ובשמחה.

! {ו}
 מי שיתעסק במצוות יקרות אלו ויזכה לכוון בהם, ימשיך לעצמו ולמשפחתו הרבה מצוות בסעודת השבת. וראוי למנות את אחד מהבנים או האב עצמו שיאמר בקול רם בתחילת הסעודה לכוון את כל הנ"ל. ויש בזה זיכוי הרבים, ומביא לכולם יראת שמים.

! {ז}
 יש לעורר את בני המשפחה על עניני חיזוק מסוימים אשר הם זקוקים להם. למשל אם צריכים חיזוק בצניעות, לעורר באהבה ולספר על מעלת הצניעות. ואם צריכים חיזוק בתפילה או בכיבוד הורים או באהבת האחים והאחיות, יש לעורר בהתאם, וזה בדק הבית לכל המשפחה. וכשמעוררים באהבה באמת עם דרכי נועם, מתקיים הפסוק בקהלת (ט,יז) "דברי חכמים בנחת - נשמעים".

! {ח}
 בספר חסידים (סימן קנד) מבואר שצריך האדם להיות בקי בט"ל מלאכות שידע כיצד לשמור שבת כהלכתה. ובספר מנוחת אהבה להגאון הרב משה הלוי זצ"ל זכה להגדיר את ט"ל המלאכות באופן נפלא. ואפילו בלימוד של מלאכה אחת לפרטיה בכל שבת ניתן למלאות בתוכן שבתות במשך שנה שלימה כמעט.

! {ט}
 מספרים בשם הגאון רבי שלמה זלמן אויערבאך זיע"א, שאמר על יהודי פשוט שזכה לראות בנים צדיקים וגדולי תורה בזכות שלחן השבת שלו, שהיה מקרב את בניו מאד ושומע מהם זמן רב דברי תורה ופרשת השבוע. ולעומתו איש אחר חכם בעיניו שהיה מדבר בביתו בסעודות השבת על רב פלוני ואלמוני, ובניו יצאו קרחים מכאן ומכאן בלי תורה ובלי יראת שמים רחמנא ליצלן. ולכן אסור לחשוש כלל שמא יש בזה ביטול תורה. ובאמת אותם החוששים שהילדים יהיו עייפים בליל שבת קודש, יכולים להתפלל מנחה וערבית מפלג המנחה ולהתחיל בסעודת שבת מוקדם יותר (ולהלן פרק ד הערה ד הארכנו בזה).

! {י}
 לצערנו קשה להאריך בברכת המזון בימות החול עם כל הטרדות וההפרעות למיניהם. וכשמגיעה השבת הכל שקט ורגוע, ולמה שלא לומר ברכת המזון בכוונה גדולה בעין טובה בשמחה יתירה, כמו שכתב הבן איש חי (פרשת חקת שנה ראשונה הלכה א). וצריך לומר את ברכת המזון כמו תפילת העמידה, בכוונה גדולה וכמובן מלה במלה. ואם אפשר בניגון של שבח ותחנונים הרי זה משובח, ואפשר להגיע על ידי זה לאמירת ברכת המזון במשך כרבע שעה, אשריהם ישראל.

! {יא}
 גם זה נפלא מאד להשלים מאה ברכות הן בסעודה והן מיד לאחר ברכת המזון שהרי זה הפסק, וכל אחד מבני הבית מברך בקול רם וכולם עונים אמן על ברכתו, וזה חינוך עקיף לכל בני המשפחה. ויש להזהר מאד שלא להחמיץ הנהגות נפלאות אלו.




~ פרק ד - ליל שבת

! {א}
 לצערינו, נדיר למצוא ולראות אבא הולך עם בניו ברחוב ומשוחח איתם בדברי תורה ודברי חכמה. ואשרי אבא שמצליח לעשות כן כשחוזר מבית הכנסת בשבת קודש. ובמקום ללכת עם חבריו ולהיכשל בדיבורים אסורים, הולך עם בניו ומשוחח עמהם על מה שלמדו במשך השבוע וכיצד יש להתנהג בבית. למשל: לפעמים הילד שוכח לנשק ידי אמו בליל שבת קודש, והאבא מזכיר לו אל תשכח להבא לנשק את ידה של אמא. וגם התעוררות לילדים לשבת יפה בשולחן שבת, ולהתכונן לשיר שירים יפים כי אוהבים לשמוע אותם וכן הלאה. ועם אבא וילדים כאלה בודאי המלאכים יהיו שמחים לבוא וללוות אותם הביתה, ולברכם ולענות אמן על ברכתם. ומרומז בפסוק בקריאת שמע (דברים ו,ז) "ושננתם לבניך ודברת בם בשבתך בביתך ובלכתך בדרך", כלומר תשנן לבניך דברי תורה ודברי חכמה גם בלכתך בדרך.

! {ב}
 בסידור אוצר התפילות מובא לברך אותם מיד כשמגיעים מבית הכנסת. וכמובן שלפני קידוש שהמלאכים עדיין בבית ועונים אמן הברכה חשובה ומקובלת יותר. ועוד שאם מברכים אחרי הקידוש מתעכבים, ויש מצוה לסמוך הסעודה לקידוש מיד. ועיין משנה ברורה (סימן רעג סעיף קטן יב) שלא יפסיק אפילו לזמן קצר. ובעל הבית צריך להיות מעורר לענין ומיד לאחר הקידוש וטעימת כולם מהיין יזרזם ליטול ידים. ויכריז גם לכוון לנטילת ידים המכשרת לאכילה (עיין אורח חיים סימן קנט סעיף יג), וגם לכוון לדין מצוות צריכות כוונה (עיין משנה ברורה סימן קנח סעיף קטן כו). ועוד עיין בספר וינטלם וינשאם לאברך היקר הרב משה פרזיס מה שכתב בזה. ויש להעמיס הנהגה זו בדברי הזוהר הקדוש (פרשת בלק דף קפו: בד”ה פתח ואמר) שיש חשיבות גדולה להזמנה למצוה ובפרט כשיושב לסעוד בשולחנו, עיין שם. ולאור כל זאת, קודם הקידוש יש לו יותר זמן לברך ולכוון, וגם לעורר את בניו ובנותיו על הבעיות שצריכים להתחזק. והאב משדר להם את זה בתוך הברכה, כגון שיאמר לבנותיו שצריכות חיזוק בצניעות: יהי רצון שתזכי להיות מושלמת בצניעות בדרגות גבוהות. וכן לברכם שיזכו לקיים כיבוד הורים כהלכתו כשזקוקים לכך. וכן לברך את בניו שיזכו לאהבת התורה ושמירת הזמן, ויזכו להיות שקדנים גדולים, וכן על זה הדרך. ועיין בברכות (ז.) שרבי ישמעאל בירך את ה’ יתברך על דבר הקשור לעם ישראל במיוחד. וכן במועד קטן (ט:) שתלמידי רשב"י בירכו את בנו בברכות המתאימות לו. והעיקר לברך אותם באהבה ושמחה, ולא בלשון של תוכחה בפני השומעים שיכולים הבנים להפגע מזה חס ושלום. וגם אסור להורים לזלזל בברכותיהם, כי למדנו בחז"ל (ברכות ז.) לא תהא ברכת הדיוט קלה בעיניך וכל שכן ברכות של ההורים. וכל המברך יתברך (חולין מט.). ונראה עוד שצריכים הילדים להראות שרצונם לקבל את הברכות על ידי שמתייחסים לברכה בכובד ראש ובעמידה, ולא קוראים באותו הזמן ספר או פיוטים לשבת, כי אם הקשבה מלאה ועניית אמן ונשיקת היד, (ועיין סוטה מ.).

! {ג}
 הכלל הוא, שצריך לגרום לבני הבית לאהוב פיוטים ושירים אלו. וחז"ל אומרים (יבמות סה:) שכשם שמצוה לומר דבר הנשמע, כך מצוה שלא לומר דבר שאינו נשמע. וכל שכן אם על ידי זה ישמרו דברים אחרים טוב יותר. תדע שפיוטים אלו שיצליחו ההורים לגרום לילדים לאהוב, יש מסר חינוכי גדול מאוד. וזוהי המסורת הטהורה שתשאר לדורות, שהרי הבנים יעבירו לבניהם אחריהם שהרי זכו לאהוב את זה. ואשרי ההורים הזוכים לומר את זה בניחותא ובישוב הדעת, ללא דיבורים וללא הפרעות. ואדרבה יש בזה הכנה לקבלת השבת ולקידוש כפי רצון ה’ יתברך. שהרי יש בזה גדר עדות, ולכן עומדים בקידוש בליל שבת קודש. וגם משום כך חוזרים לומר ויכולו בקידוש בגלל בני הבית שלא היו בבית הכנסת (תוספות פסחים קו.). וכגודל ההכנה והכוונה הרצויה והשאיפה להתקדש, כך זוכים להרגיש בקידוש מעין עולם הבא (ברכות נז:). ועיין למרן בבית יוסף (סימן רעא) שאומר: אל תחשוב שקידוש של שבת פחות משל יום טוב שהרי לא אומרים בו "אשר בחר בנו מכל עם", שהטעם לכך הוא מפני ששבת ניתנה במרה קודם קבלת התורה ועדיין לא בחר בנו ה' יתברך לגמרי עד אחר נתינת התורה, עיין שם. ואדרבא קידוש ליל שבת קודש מדאורייתא לכולי עלמא וביום טוב מחלוקת בראשונים, [ועיין למרן שליט"א בחזון עובדיה (חלק א סימן ב) ובהליכות עולם (חלק ג עמ' ו)]. ולכן יש להזהיר את כל בני המשפחה שיעמדו בזמן הקידוש סביב השולחן באימה וביראה, ולא יסתובבו אנה ואנה או יחזיקו את התינוק ויצחקו איתו. ובודאי שלא טוב עושה עקרת הבית שעוסקת עדיין במטבח בהכנת הסעודה ושומעת מרחוק את הקידוש, כי צריך קביעות דהיינו כוונת כולם להצטרף יחד כדי לצאת ידי חובה, וכשהם מפוזרים אין זה קביעות ויש אומרים שאפילו בדיעבד לא יצא ידי חובה (עיין משנה ברורה סימן קסז סעיף קטן סה). ויש טועים לחשוב שהעיקר לשתות מיין הקידוש, ואין זה נכון, כי העיקר לשמוע הקידוש מלה במלה ולכוון לצאת ידי חובה ולענות אמן, ועניין הטעימה מהיין הוא משום חיבוב מצוה. ואם ירצה לא יטעם מהיין, וישתה מעט משקה כלשהו עם ברכה קודם נטילת ידים ויכוון לפטור שתייה שבסעודה. (ועיין הליכות עולם חלק ב עמ' כא, ויחוה דעת חלק ה סימן כ). ובספר היקר ברכת ה' (חלק א דף קצא) להרב הגאון המעיין והשקדן הר"ר משה הלוי זצ"ל מביא שבדיעבד אם בני הבית ענו אמן זה מועיל גם באופן שהמקדש לא ראוי להוציא ידי חובה, וזוהי עצה טובה מאד לבעלי תשובה שעדיין לא זכו הוריהם להתחזק. ועיין יחוה דעת (ח"ד עמ' קמו).

! {ד}
 עצה זו כתובה בספר פלא יועץ (ערך הנאה). וזוהי באמת עצה טובה ומועילה, כי מי שאוכל פרי או מעט תבשיל או מיני מאפה עם כוס קפה מתחזק בגופו, וכשהגוף רגוע אפשר לעבוד את ה’ יתברך טוב יותר. ובפרט הילדים שאינם חזקים כל כך, ועל ידי זה תשקוט הארץ. ומצינו כיוצא בזה בש"ס (בברכות כח:) על חכם אחד שלא בא לשמוע בשבת קודש את שיעורו של רב יוסף כי היתה לו חלישות הלב משום שלא אכל, ואמר לו אביי שהיה לו לטעום משהו קודם מוסף בשבת כדי שתתיישב דעתו ויוכל להקשיב לדברי רב יוסף, עיין שם. וזכר לדבר מפסחים (קט.) תניא אמרו עליו על רבי עקיבא מימיו לא אמר הגיע עת לעמוד מבית המדרש חוץ מערב פסח וערב יום הכיפורים. ערב פסח בשביל התינוקות שלא ישנו, וערב יום הכיפורים כדי שיאכילו את בניהם, עיין שם. והפלא יועץ למד כן גם לשבת קודש. ולפעמים צריך להשכיב הקטנים מבעוד יום, כדי שיהיו ערים בסעודת שבת קודש עם שירה ודברי תורה. וכן להאכיל אותם קודם מנחה, כדי שעבודת ה' בשבת תהיה מתוך יישוב הדעת. וישנה עצה טובה נוספת למי שמתאים, להתפלל מנחה וערבית מפלג המנחה ולקדש ולאכול אף קודם השקיעה עם כל בני הבית. ולסמוך על הבן איש חי (פרשת ויקהל שנה ראשונה הלכה ז) שאפשר להתפלל בזמן הזה מנחה וערבית מפלג המנחה ולמעלה למרות שזה תרתי דסתרי. וכן לסמוך על מה שכתב מרן בבית יוסף (בריש סימן רסג) שאם קיבל שבת קודש מפלג המנחה יכול להדליק הנר ולברך עליו, והוסיף בבית יוסף (ריש סימן רעא) בשם הרשב"א שהוא הדין לענין הסעודה אפילו קודם שתחשך, וכן בבית יוסף (ריש סימן רסז) לענין לאכול קודם קריאת שמע, עיין שם. ועיין משנה ברורה (סימן רסז סעיף קטן ה) שטוב להחמיר ולאכול כזית פת משתחשך. והעיקר שעל ידי זה יצליח להיות עם בני משפחתו ולקיים מצוות המיוחדות בסדר ליל שבת קודש.

! {ה}
 והחכם עיניו בראשו להבין את האורחים ואת מצבם, ואם הכרת פניהם ענתה בם, ולנהוג בהתאם. ואדוני אבי ז"ל היה אומר תמיד שלא שואלים את האורחים אלא מגישים להם לאכול ולשתות, והנשאר יהא לפליטה לטובה. וכן להגיש לידו מכל מאכל ומשקה שבסעודה. וצריך לכוון לקיים בזה מצוה, ואז נעשה קל יותר ונעים יותר. וסיפרו על צדיקי עולם שהתייחסו להכנסת אורחים כמו חיוב של תפילין ממש. ופעם הסטייפלר זיע"א התייחס לאורח שהתעכב בביתו וכיבד וריבץ לפניו, וכשאמרו לו שהרבה מדברים על המצוה שעשה ענה בפשטות עוד מעט יגידו שהנחתי תפילין, והבן. ומי שרגיל באורחים צריך ללמוד הלכות "הכנסת אורחים" שלא תצא תקלה על ידו לעולם בכבודם ובמעמדם. וגם צריך שאלת חכם אם להזמין אורחים, כי לא מתאים לכל אחד לארח או להתארח. וגדרי הקדושה והצניעות צריכים להיות עטרה לראשנו.

! {ו}
 אמרו חז"ל (ברכות נח.) אורח טוב מה הוא אומר, כל מה שטרח בעל הבית לא טרח אלא בשבילי, וזוהי הכרת הטוב. וגם למשפחה יש להודות מכל הלב. ואפילו במלים קצרות מאוד, כמו "תודה רבה על הכל", או "תענוג להסתכל על השולחן". אולם לפעמים יש לפרט יותר, כגון בפני הורי אשתו שמתכבדים בזה שהחתן מרוצה מבתם, ומרגישים טוב ששוהים בבית זה וכן להיפך, והכל לשם שמים (קידושין פב. ועיין פירוש רש"י שם). וכאן המקום להוסיף על טעותם של רבים החושבים שהעיקר לתת תכשיטים לאשה ולכבדה בהם, ויש לדעת שדיבורים טובים ומועילים משבחים ומחזקים שוים שבעתיים. ודעת חז"ל הקדושים היא שתכשיטים יש לרכוש לאשה רק בחגים, ושיחה עם המשפחה מצותה כל השנה [עיין ברכות (סב.) וחגיגה (ה:), ורש"א בחידושי אגדות עירובין (סג:) וכן בכתובות (סה:) אוכלת ממש, ובכתובות (פה.) קים לי בגווה, ובקידושין (ע סוף עמ' א), ועוד עיין בברכות (נא:) במעשה דילתא]. ומעשה באחד שהיה קורא כל ספר התהילים בשבת, וקם בנץ החמה להתפלל, ומתנהג בשבת בביתו כמו אורח בתענית דבור ובזריזות בסעודות כדי להספיק ללימודיו, ומשפחתו היתה על ידי זה בפחד וחשש שלא להפריע לו. ושאלו לחכם, ואמר עדיף פחות תהילים ויותר עם הילדים. וכן לוותר על נץ החמה, שזה הידור לדעת תוספות והרא"ש (ברכות ט:), ומאידך עונג שבת עם בני משפחתו היא חובה קדושה, ואין מעבירין על המצוות. ועשה כן ושלום הבית חזר למקומו לחיים טובים.

! {ז}
 אמנם זוהי מחלוקת הט"ז והאחרונים (סימן רסב, הובא במשנה ברורה בסעיף קטן יט) אם זה בגדר עדות וצריך שניים שיאמרו ויכולו ויחיד אסור לאומרו. והחזון איש פקפק בזה דאם כן יוצא שכביכול חסרה עדות על מעשה בראשית. ומאידך מרן שליט"א הביא מהראשונים שמשמע מהם שזה בגדר עדות, (הובא בהוספות לילקוט יוסף (שבת א), עיין שם). ועל כל פנים לפני הקידוש - כותב בספר הקדוש בן איש חי (פרשת בראשית שנה שניה הלכה כט) - להרהר בתשובה שתהיה העדות שלימה וברורה. וזו אינה עדות על ה’ יתברך חס ושלום, אלא לחזק את עצמנו בעדות זו שה’ יתברך ברא מעשה בראשית ומשגיח על הבריאה כולה כל רגע ורגע. ושמעתי לבאר בזה מה שאומרים בקידוש ובתפילה בליל שבת קודש את הפסוק "כי בו שבת מכל מלאכתו אשר ברא אלקים לעשות" (בראשית ב,ג), מה פירוש "לעשות"? ורש"י פירש מה שהיה צריך לברוא ולעשות בשבת קודש הקדים הקב"ה ליום שישי, עיין שם. אולם להנ"ל יש לומר שהמלה לעשות חוזרת על עם ישראל. כלומר, אחרי שה’ יתברך ברא את העולם כולו ושָבַת ביום השבת, נשאר לנו לעשות את השבת על ידי הכנה מראש כמו תשובה ועדות שעל ידי זה אנחנו שותפים כביכול למה שעשה ה’ יתברך במעשה בראשית. וכיוצא בזה כותב האור החיים הקדוש בפרשת כי תשא (שמות לא,טז) על הפסוק ושמרו בני ישראל את השבת "לעשות את השבת", שהכוונה שעל ידי שישראל מוסיפים מחול על הקודש הרי הם עושים שבת. נמצא שבעצם כל הפעולות וההכנות הנפלאות הבאות מצד האדם לכבוד שבת קודש, הרי זה בגדר "עושים שבת". וזה לא סתם כמו שיש סגנון שאלה עממית היום היכן אתם עושים שבת... ויתכן להוסיף עוד על פי דברי חז"ל (קידושין סה:) שהרי קיימא לן "לא איברו סהדי אלא לשקרי" כלומר שלא נבראו עדים אלא בשביל השקרנים. ואף על פי כן בקידושין שמקדש אדם אשה חובה שיהיו שני עדים שאם לא כן אינה מקודשת אף ששניהם מודים בכך, מפני שקידושין זה חייב לאחריני שנאסרים בקרובים. נמצא שהעדים מקיימים את הדבר והם המביאים את חלות הקידושין. ויש לומר לפי זה שהוא הדין בשבת קודש, אף ששבת מקדשא וקיימא מששת ימי בראשית (ביצה יז.) ואין זה תלוי בקידוש בית דין כמו החגים, אף על פי כן מצד האדם יש מצוה עלינו לקדש ולהעיד בעמידה ועדיף בשניים, על קדושת השבת. כי רצון ה’ יתברך שגם מצידנו נקדש את השבת, ונזכור אותה גם בחול וגם בשבת. וכמו שכתבנו לעיל על הפסוק זכור את יום השבת לקדשו. וגם שבת זה חב לאחריני שהרי אסור לנו לשתף פעולה עם מחללי שבת קודש, ואפילו עם גויים אסור מדין שבות. ובעצם, עשייה לשמירת השבת מצוה, עשייה לחילול שבת עבירה. ולכן בגרמא שונה הדין (שבת קכ:), ודבר שנעשה מאליו מותר לכתחילה. ועיין שבת (קכא.) מעשה ונפלה דליקה בחצירו של יוסף בן סימאי בשיחין ובאו אנשי גיסטרא של ציפורי לכבות מפני שאפוטרופוס של מלך היה ולא הניחן מפני כבוד השבת, ונעשה לו נס וירדו גשמים וכיבו הדליקה. וכיוצא בזה בשבת (קנ:) מעשה בחסיד אחד וכו' ונעשה לו נס וכו' עיין שם. ומכל זה למדנו על חובתנו בשבת קודש להעיד ולעשות ולהתעלות בהשתלמות רוחנית.

! {ח}
 שבת קודש זה כמו מתנה שניתנת למי שאוהבים. שמירת שבת קודש מיוחדת לעם ישראל, וניתנה לנו מה’ יתברך מפני שאוהב אותנו, שלא כשאר מצוות. ולכן גם אסור לגוי לשמור שבת, שהרי נתנה מתנה מאהבת ישראל. וכמו שאומרים בתפילה בשחרית של שבת ולא נתתו וכו' לגויי הארצות ולא הנחלתו מלכנו לעובדי אלילים. ואף אם ירצו להחמיר ולשמור אינם יכולים, ולמה? כי לעמך ישראל נתתו באהבה וכו'. ולכן גוי ששבת חייב מיתה (סנהדרין נח:). ואם יהודי לא מרגיש שקיבל מה’ יתברך מתנה כזאת שנקראת שבת קודש, וכמובא בגמרא (ביצה טז.) שזוהי מתנה טובה מה' יתברך, יש לו בעיה. ויתכן שהשבת הנקראת כלה גם היא מצידה לא מתקרבת אליו, כי הוא לא מתנהג כמו חתן. וצריך הרבה להתפלל על כך שנזכה להרגיש שבשבת קודש אנו מקבלים עליה רוחנית, וכלשון התחינה "וזכנו לקבל שבתות מתוך רוב שמחה ומתוך עושר וכבוד ומתוך מיעוט עוונות", שבלי תפילה אי אפשר להרגיש את המתיקות הרוחנית האמיתית של השבת. וגם הרבה יש ללמוד ולעיין במעלת השבת וקדושתה עד שנבין איזו מתנה קבלנו מה’ יתברך. ועיין בערוך השלחן (סימן רמב) שכתב שקדושת השבת דומה למלך שבנה ארמון יפה והזמין רק את אוהביו הקרובים לחנוכת הבית, כך ה’ יתברך השלים את הבריאה בכניסת השבת ונתן רק לבניו אוהביו לשמוח ולהרגיש את השבת. וכאשר יבין את מעלת השבת באמת אז יאמר בשמחה גדולה את הקידוש וירגיש קרבת השבת אליו. וכאן המקום לעורר ולבאר שמאחר שהגויים לא זכו לכך, ממילא אין להם מושגים רוחניים גבוהים. וגם כל ז' מצוות בני נח שנצטוו בהם, הם בדרך כלל בשב ואל תעשה. וגם מה שנצטוו להעמיד שופטים, אין זה אלא בשביל שאר המצוות שהם בשב ואל תעשה. וגבי הלל הזקן שאמר לאותו גוי דעלך סני וכו' (שבת לא.), הקשה הרש"א למה לא אמר לו "ואהבת לרעך כמוך" (ויקרא יט,יח). ותירץ שלגוי קל יותר לצוות את אותה המצוה בשב ואל תעשה ולא בקום ועשה, משום שקום ועשה זו מעלה רוחנית שאין להם. ומי שלא שואף ומצפה להגיע בשבת קודש לדרגות רוחניות בעבודת ה', לא ירגיש ולא יבין מתיקות של השבת. ולאור האמור, לעולם אין לעשות דמיון או לשאול מיהודי על גוי שהרי הם שונים במהותם בתכלית. ולאחר השואה שהיהודים סבלו הרבה, שאלו את הרב מבריסק זיע"א איך זה שהגויים שאננים ושקטים וטוב להם ואילו היהודים סובלים כל כך. והרב מבריסק תמה על השאלה ואמר מה הדמיון, וציטט את השגת הראב"ד (סוף פרק ב מהלכות אבות הטומאות) שכותב בזו הלשון: "כי הם (הגויים) כבהמות ואין מטמאין ואין מיטמאין, עם הדומה לחמור, הן גויים כמר מדלי ואת כולם ישא רוח, והחושב אותם לכלום אוסף רוח בחפניו", עיין שם. וכוונתו שאין בינינו לביניהם דמיון כלל. וזו גם תשובה לשאלה למה בארץ ישראל יש פיגועים ומחבלים, ויהודים סובלים הרבה ודמם נשפך כמים, ובשאר ארצות העולם אין פיגועים ולא כלום והגויים שקטים ושאננים. והתירוץ פשוט, כי זה לא דמיון, וגם בגן החיות אין פיגועים ואין מחבלים. ועלינו להתחזק באמונה שלימה כי הכל בעוונותינו הרבים, וכמו שאמר הנביא (נחמיה ט,לג) "ואתה צדיק על כל הבא עלינו כי אמת עשית ואנחנו הרשענו". וזו הסיבה שגויים לא מטמאין באהל ורק עם ישראל, שלפי חיבתן טומאתן. וכן טומאה שהינה על האוכלים, לא נאמר אצל גויים (עיין אור החיים ריש פרשת חוקת). ועיין לחז"ל (קידושין סח.) שבשפחה לא תפסי קידושין משום שנאמר "שבו לכם פה עם החמור" עם הדומה לחמור. ובריטב"א שם הביא שגם גוי ועבד דינם כן. נמצא שהמעיין היטב בחיי האדם בעולם הזה לא יתפעל מהעולם ומכל עבודתם ותענוגיהם, כי העולם נברא לעם ישראל בלבד, (ועיין מה שכתבנו בזה בספר עבד ה' עמ' קכה). ותפקידנו לקיים מצוות ה’ יתברך, ובעיקר שמירת שבת קודש להרגיש מעלה ותועלת גדולה שזכינו לקבל מתנה גדולה וטובה ושבת שמה. וצריך להרגיש שזוהי מתנה, ואז באמת הקידוש יהיה ביטוי להרגשה הנפלאה זו.

! {ט}
 המצוות שציונו ה’ יתברך, חוץ מהתועלת הרוחנית שעל ידי המצוות מגיעים להזדככות גופנית, וכמו שביארו את דברי חז"ל (מכות כג:) רצה הקב"ה לזכות את ישראל - שהכוונה לזכך אותנו, וכגון זה איש ואשה שזכו שכינה ביניהם (סוטה יז.) - שהכוונה שאם הזדככו ויש להם שלום בית אמיתי השכינה איתם, יש בקיום המצוות גם תועלת גשמית ממש. למשל: טהרת המשפחה - גם מצוה וגם מחזק את הגוף ומונע מחלות. וכן אכילה בכשרות שעל ידי זה גוף האדם עדין ונוח. וכן רואים בחג הפסח שבזכות החג המיוחד הזה מקרצפים ומנקים את הכל ומסלקים כל מה שלא היינו מגיעים אליו כל השנה. וכך גם סעודת שבת קודש עם בני המשפחה, שהרי במשך השבוע כמעט אין זמן לשבת עם כולם בישוב הדעת, ולראות ולשמוח ולתת לכולם תשומת לב ועידוד. והנה בשבת קודש יושבים כולם יחד עם מאכלים הכי טעימים, ובגדים הכי יפים, ומסביב הכל רגוע ושמח, וכך אפשר לבנות ולקדם ולחזק את בני הבית. נמצא שמעלת השבת היא גם לגשמיות של כל בני המשפחה, וכדאי להקדיש להם את הכל. כמו אדמו"ר שעושה טיש ועורך שולחן לחסידיו, כך יעשה בעל הבית עם בני משפחתו, ויזכו להצלחה רבה.

! {י}
 כידוע הודאה לה’ יתברך היא יסוד גדול להצלחה. ובתפילת רבון העולמים שנוהגים לומר בליל שבת קודש, כתוב מודה אני לפניך גם על הטובות אשר אתה "עתיד" לעשות עימי, מפני שיתכן שישכח להודות לאחר קבלת הטובה ויצר הרע יקטרג, לכן כבר מודים לה’ יתברך קודם קבלת הטובה. וחז"ל (סנהדרין פט:) הביאו את מה שאמר השטן על אברהם אבינו עליו השלום שבברית מילה שעשה ליצחק עם משתה גדול לא עשה כלום לכבוד ה’ יתברך, כגון קרבן או כיוצא בזה. ומיד נתנסה לא בקרבן, אלא להקריב את בנו. ומכאן נלמד שבכל אירוע של שמחה וכיוצא בזה צריך לומר דברי תורה והתעוררות, וזה החלק של ה’ יתברך, וכן להשקיט ולהשתיק את השטן. וכן כשמגיע שבת קודש והמשפחה כולה זוכה לחזור לשולחן של שבת, אחרי שכל השבוע היינו כל אחד בתוקף תפקידו יוצאים ובאים, וצריכים הרבה זכויות לחזור לחיים טובים ולעשות מעשים טובים. ולכן אמירת נשמת כל חי שיש בה סגולות גדולות להצלחה, והודאה גדולה על העבר הרי היא דבר בעיתו. ואתה תחזה מה שנוהגים ביום הושענא רבה לאחר חבטת הערבה לחזור לבית הכנסת ולומר נשמת כל חי, ולמסור מודעה שנזכה גם שנה הבאה בשעה זו לומר בלי נדר נשמת כל חי. וכן יש לעשות כל ליל שבת קודש, וזוהי סנגוריה גדולה על המשפחה אשר כל השבוע מלוה אותם מסירת מודעה זו, שהם רוצים לחזור הביתה לסעודת שבת קודש ולומר נשמת כל חי. וכמובן שחשובה היא האמירה בניגון ובשמחה כמו בבית הכנסת בשבת קודש, והעיקר שיאמרוהו כולם יחד. וכן אמירת תהילים בשלחן של שבת, לא על ידי חלוקת הפרקים בין בני המשפחה אלא כולם יחד מזמרים ומתפללים באותו פרק ואותו פסוק. וזה באמת מלכד את כל המשפחה ברוחניות ובגשמיות, וההשתלמות הרוחנית תעלה ותבא ותגיע. וכדאי כמובן לתת לילדים מידי פעם לקרוא לבד ולשיר לבד, שעל ידי זה יקבלו הרגשת בטחון, ותקותם הרוחנית תעלה ותגיע וכנזכר.

! {יא}
 עיין תוספות (ברכות ח:) שהביאו מהמדרש ששלושה דברים ציוה רבינו הקדוש לבניו בשעת פטירתו ואחד מהם שלא יאכלו לחם בשבת עד שיגמרו את כל הפרשה, ומשמע שקודם אכילה צריך להשלימה, עיין שם. ובדיעבד עד שמחת תורה צריך להשלים את פרשיות כל אותה שנה. ולדעת מרן שליט"א זה חובה הרבה יותר משמיעת ספר תורה בשבת קודש, שבזה אם לא שמע קריאת התורה מחמת איזו סיבה זה לא נורא. ועיין משנה ברורה בביאור הלכה (סימן קמו). ומשמע מהשולחן ערוך (סימן רפה סעיף ב) שזה תלוי ביראת שמים של האדם, שיראת שמים מביאה כח ורצון לקרוא גם שניים מקרא וגם פירוש רש”י, עיין שם. ומעשה שהיה בבחור אחד עולה חדש מפרס שהיה חלש בקריאת לשון הקודש, וקריאת שניים מקרא ואחד תרגום היתה עולה לו בהרבה שעות, ולא הסכים מרן ראש הישיבה הרב נאמ"ן שליט"א להקל ופסק שיקרא כל יום קטע אחד עד שיסיים הכל בשבת קודש. ומרן שליט"א בהליכות עולם מחמיר בזה גם לקטנים, עיין שם. וזוהי מצות קריאה בתורה בחיוב פרטי לכל אחד ואחד.

! {יב}
 יש להזהר מאוד בנקודה זו של חשש איסור בישול בשבת חס ושלום. ויש להוסיף שיש באמת כאלה שנמנעים מלפתוח הקדירה בליל שבת קודש, וגם נמנעים מלאכול עד הבוקר. וזה משום שקיימא לן (פסחים קה.) שכבוד יום קודם לכבוד לילה, וזה לענין אכילה שהתבשיל ומעשה הקדירה וכיוצא בהם המשובחים ביותר ישארו לסעודת היום. ועיין משנה ברורה (סימן רעא סעיף קטן ט), והשערי תשובה (שם) הוסיף שהמהרש"ל היה אוכל דגים בסעודת היום כי היה לו בזה תענוג מיוחד והשאיר את זה ליום שבת קודש. ולפי זה מי שלא טועם מתבשיל של היום בלילה אלא רק ביום, מקיים היטב את מצות כבוד יום. ויש לדעת שהם אינם "ארוחות" של שבת, אלא סעודות של שבת. וכשאוכל ונהנה זה כמו שאוכל מזוזה, כי זוהי אכילה של מצוה. ועיין להר"ן (פסחים קו.) שבגלל שכבוד יום קודם תיקנו גם בשבת קודש קידושא רבה שיש בו ברכת בורא פרי הגפן, שיהיה גם מדין הקידוש כבוד יום ניכר היטב. ועיין יביע אומר (חלק ה עמ' פב) שהמקדש קודם מוסף יחזור לקדש אחרי מוסף, ואחר כך יסעוד סעודת שבת קודש של כבוד יום.




~ פרק ה - ההנהגות בשבת

! {א}
 צריך להתייחד עם השבת כמו יחוד של חתן וכלה, להרגיש קשר עמוק וחזק עם השבת בלבד ולא עם דברים אחרים. ומעולם לא ראינו חתן וכלה שביום הכלולות יחשבו על דברים אחרים. ומאחר שהשבת היא מעין עולם הבא (כמבואר בברכות נז:), נמצא שיש להרגיש בשבת קודש הרגשה של עולם הבא, כלומר הרגשה לדברים רוחניים בלבד ולא על טרדות הזמן ובעיות השעה, ועל אחת כמה וכמה שלא לדבר דיבורי חול וכיוצא בזה. ועיין בהקדמה לספר תוספת שבת שביאר בזה את דברי חז"ל (שבת קיח:) "כל המענג את השבת נותנים לו משאלות לבו", שהכוונה בזה שמי שמענג את השבת לא רק במעשים אלא גם בדיבור ובמחשבה - כלומר שזוכה להגיע לדרגה גבוהה שגם לא חושב על עניני החול וטרדות הזמן כי אם על השבת - ה’ יתברך משלם לו על זה מדה כנגד מדה שיתמלאו באמת כל אותם משאלות לבו שלא חשב עליהם. שלכבוד השבת התנהג בעצמו כאילו אין לו על מה לדאוג, ומשמים יעזרו לו על כך שיתקיים דבר זה. ובעצם זוהי סגולה גדולה וקמיע קדוש להתחזק הרבה בקדושת השבת ולזכות למעלות רבות.

! {ב}
 זה ממש דומה לרופא שנוסע לארץ רחוקה להשתלמות, שבזמן זה כל עניני העולם הזה ארעיים בשבילו. וכך צריך להרגיש כשמגיע יום שבת קודש. ובעוונותינו הרבים יש טועים לחשוב ששבת קודש נועדה למנוחת הגוף, וזוהי טעות כי מנוחה אמיתית היא מנוחת הנפש, "טוב פת חרבה ושלוה בה מבית מלא זבחי ריב" (משלי יז,א). ובתפילה אנו אומרים מנוחת אהבה ונדבה מנוחת אמת ואמונה... מנוחה שלימה שאתה הוא רוצה בה, כלומר מנוחה שה’ יתברך מרוצה ממנה. וכמה נואלו אותם החושבים שהעיקר בשבת קודש הם האכילה והטיולים וכל כיוצא בהם, ובאמת זוהי השתלמות רוחנית. גם לאנשים אשר כל השבוע טרודים בפרנסה וקשה להם להתקדם הרבה שעות בלימוד התורה, יכולים הם לעשות כן בשבת קודש. וכדרש הפסוק בתהילים (עה,ג) "כי אקח מועד אני מישרים אשפוט". ומרן שליט"א האריך בזה ביביע אומר (חלק ב עמ' סג) על ההבדל בין החיובים של תלמיד חכם לעמי הארץ בשבת קודש, עיין שם. ובאמת הזוכה להבין ששבת קודש זוהי השתלמות רוחנית, מחפש לעצמו שיעורי תורה דרשות וחיזוקים המושכים את ליבו לשלימות ולרוחניות. כמו שמצינו בש"ס (ביצה לז:) שהיו הולכים מחוץ לעיר מרחק רב כדי לשמוע דרשה של החכם בשבת ויום טוב. ונראה שאין איסור לשון הרע אם מברר באיזו רמה השיעור כדי לדעת מה מתאים לעלייתו הרוחנית בשבת קודש.

! {ג}
 ובאמת יש צדיקים שעושים בשבת קודש תענית דיבור מבלי שירגישו עליהם, כי הם שרים ואוכלים ומדברים דברי תורה ומשבחים את המשפחה על הטורח הגדול לכבוד שבת קודש, כך שלא מרגישים עליהם כלל שהם בתענית דיבור. ועיין בשולחן ערוך (סימן שז סעיף א) שמותר לדבר בשבת קודש מעט דברים בטלים שאינם דברי חול. ובספר תורה לשמה (סימן תיט) הביא מעשה באחד שקיבל על עצמו שלא להשיח שיחת חולין בשבת קודש, ופסק שאסור לו לשאול על תבשיל שבת קודש כיצד עשו אותו כי זה דיבור חולין בשבת קודש ודינו כדברים בטלים אף שאין זה דיבור חול, ואסור לו מאחר וקיבל על עצמו ענין זה. ועיין תוספות (שבת קיג:) שאסור לומר שלום בשבת, אלא שבת שלום (משנה ברורה סימן שז סעיף קטן ה). ובודאי שאסור לומר בשבת קודש "ערב טוב" "צהרים טובים" וכיוצא בזה, אלא להזכיר תמיד את קדושת השבת. ועיין בשולחן ערוך (סימן רפז) שמותר לבקר חולים ולנחם אבלים בשבת קודש, אלא שלא יאמר כדרך שאומרים בחול, עיין שם. ורבינו החפץ חיים זיע"א בספר שמירת הלשון (שער הזכירה פרק ג) מביא עצה טובה שלא לשבת בשבת קודש ליד יושבי קרנות או סתם אנשים, כי על ידי זה מצטרפים עוד אנשים ומדברים דברים בטלים וקדושת השבת מתחללת.

! {ד}
 דברי הרא"ם נפלאים, שיש להרגיש כל רגע פחד מקדושת השבת. וזה לא פחד שלילי שמביא חרדות עצבות ודכאון, אלא פחד חיובי. כמו נהג זהיר שנוסע שנים רבות בלי תאונות, שמרגיש שמחה גדולה על גודל זהירותו בנסיעה, וכן בנידון דידן. וכידוע הגאון רבי אליהו מוילנא ראה פעם חילול שבת קודש ונפל והתעלף, לאיזו יראה ופחד זכה להגיע הגר"א מקדושת השבת. ומעשה בחסיד אחד שהיה ממעט לישון בשבת, בטענה שהישן אינו שומר בפועל, וכל שכן שאינו מרגיש יראה מקדושת השבת. ובתחילת ספר דניאל (א,ד) מסופר על השומרים בבית מלכות נבוכדנצר שהיה להם כח שלא לצחוק ולא להתפנות לבית הכסא מרוב פחד מהמלך, ועל אחת כמה וכמה מהשבת שיש לירא ממלכו של עולם (יבמות ו:). ועיין בבא בתרא (יוד.) עשרה דברים וכו' גוף קשה פחד שוברו, וגם יצר הרע מסתלק בזכות זה. ועיין בברכות (ח.) לעולם יגור אדם במקום רבו, שמהפחד שיש לו ממנו לא יכשל בעבירות. ועיין במועד קטן (כד.) שאמר שמואל על רב אזיל גברא דמיסתפינא מיניה, והסביר המהרש"א שפחד מהיראת שמים שלו. נמצא שהיראה מסייעת שלא להכשל בעבירות. כן ציוה ה’ יתברך לירא מקדושת השבת ועל ידי זה לנצל כל רגע לתורה ויראת שמים. והרב מבריסק זיע"א תירץ את קושית אבן עזרא המפורסמת על הפסוק "לא תחמוד" (שמות כ,יד), היאך אפשר לצוות כן והרי הלב חומד? שאם יש יראת שמים טהורה ופחד גדול אין חמדה כלל.

! {ה}
 פסוק זה קשור מאוד לאמונה שהרי הכל בידי שמים, גם עניני העבודה והשלמת המלאכה, וממילא אין דאגה. כאילו ה’ יתברך אומר לנו נכון שצריך השתדלות כמו שכתוב "וברכך ה' אלוקיך בכל אשר תעשה" (דברים טו,יח), אבל כל זה עד שבת קודש וכשמגיע שבת קודש ה’ יתברך אומר לנו עכשיו תשאירו בשבילי את העבודה. ובעל אמונה מרגיש זאת, וזוכה להגיע בשבת קודש לדרגות גבוהות ולזרוק את כל החבילה על ה’ יתברך. כמו שאמרו חז"ל (ראש השנה כו:) השלך על ה' יהבך - כלומר תאסוף את כל החבילה שלך ותמסור לה’ יתברך - והוא כבר יודע לטפל ולמיין את הכל. וכשמגיע שבת קודש נוכל בסיעתא דשמיא להמחיש לעצמנו לקיים את הפסוק הנפלא הזה. ובעצם מי שדואג יותר מדאי ובפרט בשבת קודש, חושב לעצמו שזה תלוי בו אם יצליח. וחז"ל אומרים (יבמות סג:) אל תצר צרת מחר כי לא תדע מה ילד יום, ובארנו בספר עבד ה' שזו אינה רק הבטחה או עצה טובה, אלא גם מציאות קיימת, שיום המחר לא קשור אליך כלל. ועל אחת כמה וכמה כשמגיע שבת קודש, והבן. ועיין אור החיים הקדוש (בראשית ב,ב) שכתב שבכוונה ה’ יתברך התחיל לברוא את השדים בערב שבת קודש וכביכול לא הספיק לגמרם והפסיק מיד כשהגיעה השבת ונשארו מזיקים בלי גוף, ללמדנו שאם ה’ יתברך הפסיק העבודה אף שנראה שזה נזק כל שכן אנחנו שצריכים להיזהר שלא לדאוג כשמגיעה השבת אלא לחשוב כאילו הכל עשוי וגמור להפליא. ולכן אסור בשבת קודש ללכת למקום עבודתו בבנין כדי לראות מה חסר כדי להשלים בימות החול. ועיין פירוש רש”י על הפסוק "אשר ברא אלוקים לעשות" (בראשית ב,ג) מה פירוש מילים אלו? ופירש רש”י מלאכה שהיתה צריכה להעשות בשבת קודש הקדים ה’ יתברך ליום שישי, וכך אנחנו צריכים לעשות. ומכל זה לומדים שקדושת השבת עוזרת להגיע לדרגות גבוהות באמונה למבינים. וכנראה שצריכים להתפלל ולבקש מה’ יתברך שנזכה לנצל את קדושת השבת ליראה ואמונה גדולה. והמשכילים יזהירו כזוהר הרקיע. ועוד עיין לעיל (פרק ד הנהגה ז) פירוש נוסף על המלה "לעשות", עיין שם.

! {ו}
 מדברי הגאון רבי חיים פלאג'י זיע"א לומדים דבר נוסף. שכמו שראינו בהנהגות קודמות כיצד להגיע לברכת שבת קודש, כך גם להיפך שהחושב בשבת על מלאכתו מזיק לעצמו ומלאכתו אינה מתברכת. כלומר שבת קודש היא מקור הברכה גם לגשמיות, אבל זה רק למי שלא משתדל בשבת גם במחשבה וזורק הכל על ה’ יתברך. ומי שחושב לעזור לקב"ה כביכול במלאכת שבת, טועה ומקלקל ואין ברכתו מתקיימת. וזה מדויק במלה "שבת", מלשון שביתה. כלומר שביתה מוחלטת מעניני החול, ואז קדושת השבת מועילה ומסייעת לטובה. וכיוצא בזה יש להתנהג עם הקנאים והשונאים שלא להתייחס אליהם כלל, והם כלים מאליהם. (ועיין גיטין דף ז. ותהלים פרק לח ופרק קט ותהנה).

! {ז}
 יש כאן הנהגה חשובה נגד יצר הרע, מי שיש לו התחייבות ללימוד מסוים בשבת קודש כמות של פרקים, משנה, דפי גמרא, משניות שבת, תהילים, סיכום לימוד שבועי וכיוצא בזה, יכול לנצל כל רגע לתורה ולהתגבר על היצר המבקש להחטיא את האדם ולהפסיד מקדושת השבת כדי לקרוא פוליטיקה מטופשת או סתם סקרנות עולמית. מאחר וחובות אלו הרוחניות הרובצות עליו מחייבות אותו לשבת ולגרוס ולהמשיך לשקוד על התורה. וזה דומה למנהג המצויין הקיים בישיבות הקדושות שמוכרים חתן תורה בשמחת תורה וכיוצא בזה לתלמידי הישיבה, לא בכסף אלא בדפי גמרא וכל המרבה בדפים יזכה במצוה זו. וזה ממריץ את הבחור שהתחייב בכך להגיע לדרגות גבוהות בשקידה ועמל תורה. וכן בשבת קודש לימוד כמותי ולא רק עיוני, יש בו תמריץ לשבת. וזוהי גם סגולה לכל בן תורה להיות שקדן גדול על ידי התחייבות כמותית של מסכתות בש"ס וכיוצא בזה. וכך סיפרו על רבינו הסטייפלר זיע"א שצעק פעם בלימודו שיש לו הרבה חובות, והגיע עשיר אחד ואמר שמוכן לפרוע את כל החובות. וחייך הסטייפלר ואמר לא חובות כאלו, אלא חובות של סך מסוים בלימוד שקיבלתי על עצמי להשלים כל יום וטרדות האנשים המבקשים עיצה וישועה מגבילים אותי בכך. חובות כאלו גם בחול וגם בשבת, יש בהם הרבה זכויות בשמים. ועיין רש"י בעירובין (סה.) בד”ה יזיף ופרע. 

! {ח}
 המקור לזה במסכת שבת (קכא.), ישראל שבא לכבות אומרים לו אל תכבה מפני ששביתתו עליך, כלומר אתה מצווה להזהירו לשבות ולא לחלל שבת קודש. ובמסכת שבת (נד:) מי שיכול למחות באנשי ביתו נתפס בעון אנשי ביתו. וכן במסכת ברכות (ו:) כשהיה רואה אותם רצים בשבת היה אומר מחללים רבנן את השבת. גם בשבת (מח.) מצינו שצעק הרב על העבד באיסור הטמנה בשבת, ועל אחת כמה וכמה באנשי ביתו. ועצה טובה למבינים להשים לב באילו פרטים הלכתיים בני הבית צריכים חיזוק, ועל אותן הלכות והליכות לעורר בשבת קודש בסעודה ולשוחח עימהם ולשמוע אותם. ועל ידי זה מבינים את המסר ומתחזקים ומתקרבים אל ה’ יתברך. והורים כאלה נקראים שומרי שבת, כלומר שומרים שאחרים לא יחללו את קדושת השבת. וכיום בעוונותינו הרבים אם תצעק ברחוב שבת! שבת! לא תקרב אותם, אבל כשיושבים ומסבירים בשלחן של שבת אפשר להתקרב. ודבר נוסף חשוב לבני הבית כדי שהמשפחה יקלטו את המסר של שבת, צריך שבזמן אמירת דברי התורה תהיה הקשבה מלאה מצד בני המשפחה. ואם ההורים או האח הגדול היודע לדבר ולהסביר יכינו דברי תורה עם סיפורים מתאימים המושכים את הלב, בוודאי יקשיבו כולם. כמו רבי מאיר (סנהדרין לח:) שהיה מכניס גם משלים ודברי אגדה בתוך דבריו. ויש מי שנוהג להעביר מסרים קצרים בזמן שאוכלים שאר בני המשפחה, כי אז כולם בשקט והאוזניים קשובות.

! {ט}
 מאחר שבשבת קודש יש מנוחת הנפש וצריך להיות עם ישוב הדעת ושלווה בה בדרגה גבוהה מאד מאד, ממילא יש מקום וזמן להאריך בתפילה ובמצוות בכוונה גדולה, כי אין טרדות הזמן כלל ועיקר. ולמה לא להאריך בברכת המזון מלה מלה בניגון מרגש, וכן בקידוש וכן בתפילות ואזכרת שם שמים ועניית אמן שיש בהם כוונות גדולות על פי הדין (עיין שולחן ערוך אורח חיים סימן ה, וסימן נו סעיף א), ומתי נכוון אותם אם לא בשבת קודש. וכדאי להיות חסידא קדישא בשבת קודש, ובודאי על ידי זה תהיה השפעה גדולה של קדושה וברכה משבת קודש לששת ימי המעשה.

! {י}
 והוסיפו המפרשים, כל מלה בתורה הקדושה מצוה בפני עצמה (שנות אליהו פרק א דפאה משנה א) ושקולה כנגד תרי"ג מצוות (ירושלמי פאה פרק א הלכה א). ובדקה ניתן לומר מאתים מילים (חפץ חיים תורת הבית פרק ב'), ובשעה שתים עשרה אלף, ובצער הרי זה כפול מאה (עי' ברכות ז. ואבות דרבי נתן פרק א משנה ו), ובשבת קודש כפול אלף, וכשיש בשיעור תורה מאה איש, הרי זה כפול מאה וכל שכן יותר. ויתכן להגיע בשיעור תורה בשבת קודש למצוות רבות מאד. [רק בחשבון מצוות אלו שהוזכרו עד כה מגיע האדם לשבעים ושלוש בליון וחמש מאות ושישים מליארד מצוות (73,560,000,000,000!) וזה בשעה ובחבורה של מאה איש בלבד]. וכמובן כל רגע מקיים מצות שמירת שבת קודש, שהרי הוא שומר שבת כעת. וגם מצות "ובו תדבק" (דברים י,כ) שפירושו לידבק בלומדי וחכמי תורה (עיין כתובות קיא:), והוא דבוק בשיעור תורה של החכם. וגם מצות "ומקדשי תיראו" (ויקרא יט,ל) שיושב בבית הכנסת ביראת כבוד ולומד ושומע תורת ה'. וראה עוד בספר מעלות התורה לרבי אברהם אחי הגר"א שהביא עוד כמה וכמה מצוות שמקיים כל רגע ורגע בלימוד התורה, עיין שם ותהנה. ומסתבר שמכיון שיש הארה ביום שישי מחצות היום עד מוצאי שבת  קודש  בחצות, שלימוד ועבודת ה' גם בשעות אלה מעלתם גדולה מאוד.

! {יא}
 כידוע, דעת מרן שליט"א שגם נשים חייבות במאה ברכות כל יום, וגם בשבת קודש. ומצוה גם לחנך את הילדים לכך. ובשלחן שבת זה הזמן להביא ולהגיש לכל בני המשפחה מפירות העונה ולברך ברכות העץ והאדמה, ואם יש מאכל מתאים לברכה בסעודה (כגון שוקולד) גם ברכת שהכל. ולאחר ברכת המזון לברך שוב, וכך להרויח הרבה הרבה ברכות. ושלמה המלך אומר (משלי יוד,ח) "חכם לב יקח מצות". ורבינו הגרי"ז מבריסק זיע"א דייק מהרמב"ם בהלכות ברכות שיש מצוה לספור את המאה ברכות. ובאמת בשבת קודש חסרות עשרים ברכות בגלל תפילת העמידה הקצרה, ומי שירבה בפירות ומגדנות ויספור עד עשרים סמוך לבו ובטוח שזכה להשלים מאה ברכות, ואשריו. והנהגה טובה לכל בני המשפחה, לברך בשלחן של שבת בקול רם וכולם עונים אמן. ומעוררים זה את זה לומר הברכות כהלכתן, מבלי לבלוע תיבות ואותיות. ומחנכים אותם מגיל קטן לברכה כתקנה ואשריהם. וכמובן יש להיזהר אם יש אורחים זרים בבית שהנשים לא יברכו בקול רם מטעמי צניעות.

! {יב}
 כידוע, בספר חרדים מביא את תרי"ג מצות שבתורה וכותב בכל אבר ואבר אלו מצוות יש. ואחת המצוות הקיימות על ידי חוש הריח שבאף היא לברך על בשמים, בין בחול ובין בשבת. ובאופן מיוחד יש להרבות בשבת קודש בברכת הריח להשלים מאה ברכות. ויש להיזהר שלא להניח בשלחן השבת בשמים אלו, מחשש שיש בהם חרקים ושרצים ויפלו לאוכל.

! {יג}
 מהש"ס משמע שהיה דרכם לדרוש בשבת קודש בזמן התפילות. ועיין בברכות (כח:) ויומא (לה:) וביצה (טו: וכא.). ובפרט כיום הן רבים עתה עמי הארץ ולצערנו יש כאלה ששומעים שיעור תורה רק בשבת קודש. וחובה קדושה על הגבאים להיזהר שלא תעבור תפילה אחת בלי דברי תורה וחיזוק לציבור. וכמובן חובת כל אחד ואחד לחפש בית כנסת אשר יש בו דרשה וחיזוק בכל תפילה. וכשהזמן קצר, עדיף להשמיט מזמור לכו נרננה (תהילים צה) ושיר השירים, כדי לחזק את העם בתורה ויראת שמים. ומזמורים אלו ישלימו קודם מנחה או בסעודה בשלחן שבת.

! {יד}
 מעלה נוספת יש בבית הכנסת שמצוי בו חכם, שמשפיע על הילדים יראת שמים כשיבואו לקבל ברכתו וינשקו את ידו. והעיקר שיזכו לאהבת התורה ויראת שמים. והש"ס (ברכות ח:) משבח נשיקה על גב היד, וכמו שכתב הגאון רבינו יוסף חיים בבן יהוידע (שם).

! {טו}
 שבת קודש הוא מעין עולם הבא (ברכות נז:). והצדיקים זוכים למאור פנים בשבת קודש (מדרש רבא בראשית פרשה יא,ב). ומרן שליט"א האריך טובא ביביע אומר (חלק ד עמ' קד) מערכה לקראת מערכה אם יש מצות שמחה גם בשבת. ואיך שיהיה, זה דומה לחתן וכלה שפוטרים את הקהל מלומר וידוי. וכן שבת קודש פוטרת מלעשות זכר לחרבן. אך להיזהר שלא לשכוח את מה שכתב הראב"ד בספר בעלי הנפש וכדלהלן (פרק ו הנהגה ב).

! {טז}
 הנהגה זו שמעתי ממרת אימי עליה השלום כשהיתה בעירנו חולון וראתה פעם מכונית נוסעת בשבת וביקשה שלא להסתכל שהעינים לא יהיו אסורות. כלומר לא לראות עשיית עבירה ועל אחת כמה וכמה חילול שבת קודש אשר שקול כנגד כל התורה (רמב"ם סוף פרק ל מהלכות שבת). ומצינו כיוצא בזה בפסוק "לא תעמוד על דם רעך" (ויקרא יט,טז), אשר הוסיפו בו כמה מפרשים פירוש נוסף שהכוונה לא לראות כשנשפך דם. כלומר אם אינך יכול להציל ולהפריד בין הניצים, לכל הפחות אל תעמוד להסתכל כשנשפך דם, כי זה מוליד טבע אכזרי ומידות רעות. ומכאן גם רואים שאין להסתכל על תמונות מצוירות בתקשורת שיש בהם דברים אכזריים מבחינה מוסרית. וידוע המעשה בספר שאל אביך ויגדך (חלק א עמ' רעא, וחלק ב עמ' רב) שצדיק אחד ראה שאדם מלבין פני חבירו וכולו הזדעזע, והסביר זאת כי ראה דם שנשפך על ידי הלבנת פנים, עיין שם. ועל אחת כמה וכמה בנדון דידן, שרואים על ידי חלול שבת דם יהודי שחייב כרת ונכרת מהעולם הבא. וחוץ מזה עצם ראיית חילולי שבת הרי זו השפעה שלילית גרועה מאוד. וכשמסתיר פניו ולא מסתכל ומראה שלא נוח לו, יתקיים בו מאמר חז"ל (חולין קיב:) כל זמן דטריד למיפלט לא בלע. איך שיהיה, מי שלא רואה ולא שומע חילול שבת קודש אשריו ואשרי חלקו. ומכאן שעדיף לקנות מזגן גדול כפי הצורך מבלי לחסוך, ובשבת לסגור את החלונות שלא לשמוע חילולי שבת. והמזגן מסייע מאוד להרגיש נוח, ואפילו ידלוק כל השבת, הרי שמירת שבת קודש והוצאותיה זה על חשבון ה’ יתברך. וכמאמר חז"ל (ביצה טו:) לוו עלי ואני פורע. והעיקר לא לראות ולא לשמוע חילול שבת קודש. וכאן המקום לעורר כשעוברים בכביש בשבת קודש והרמזור אדום, חייבים להמתין ולא להכנס לספק סכנה חס ושלום, ואשרי השם דרכיו (מועד קטן ה:).

! {יז}
 עיין שבת (קיג:) ואלו הם דברי הנביא ישעיה (נח,יג). ועד כמה שמעריכים את השבת כך השינוי ניכר יותר בצורה בשמחה ובלבוש ובכל המעשים כולם. וחז"ל (נדרים מט:) אומרים על רבי יהודה שהיה אור מאיר את פניו. וכן בירושלמי (ריש פרק ח דשבת) על רבי אבהו כשמצא חידוש של תוספתא ישנה. וכן על מר עוקבא (בפירוש רש”י סנהדרין לא:) על שזכה להתגבר על יצרו וניצוץ אור נדלק על ראשו תמיד. ולכך אפשר להגיע על ידי שמירת שבת קודש למבינים. שהרי אם היינו שומרים על השבת כמו ששומרים על מאה אלף דולאר המונחים בכיס, באיזה פחד ומחשבה עמוקה היינו נראים. וכיוצא בזה מצינו בספר החינוך (מצוה קג) למה יש איסור שלא לקרוע מעיל כהן גדול, וכי איזה כהן יקרע כן בכוונה? אלא שעל ידי זה ילך לאט לאט עקב בצד גודל שלא יתפס מעילו באיזה זיז או בליטה ויקרע, וזוהי התכלית שילך לאט משום כבוד המקום שעובד בו את ה’ יתברך. וכן בשמירת שבת קודש לשנוי גמור ומושלם מימות החול כדי להרגיש באמת מעלת השבת.

! {יח}
 אמנם לא מצאתי לעת עתה מקור לזה, אולם כוונת הדברים היא שיש עניין שלא להרגיש בשבת קודש שהוא בהול, ועל ידי הליכה איטית ממש נראה רגוע ושליו ומיושב בדעתו מאד. וזכר לדבר יש לומר מה שהזכרנו בהנהגה הקודמת שמטרת הציווי בשמירת מעיל הכהן שלא יקרע הוא שילך לאיטו משום כבוד המקום שמשמש בו, וכמו כן בשבת קודש שמשום קדושתה ומעלתה טוב לנהוג כן. ומה שאמרו חז"ל (ברכות ו:) לעולם ירוץ אדם לדבר מצוה ואפילו בשבת, זה דוקא בדבר מצוה ובמה שאינו מצוה הולך לאיטו. וכמו ביציאה מבית הכנסת שאף שכתב בפלא יועץ (ערך ריצה) שההולך לאט עקב בצד גודל הרי זה מגסי הרוח, מכל מקום ביציאה מבית הכנסת אף אם ממהר מאד, לפחות בתחילת יציאתו צריך ללכת לאט, עיין שם. וזוהי עיקר ההנהגה בסעיף זה.

! {יט}
 ומכאן רואים עד כמה קדושת השבת יכולה להשפיע על מציאות האדם. וזה בעצם מה שכתוב במדרש רבא (פרשת בראשית פרשה יא,ב) "ויברך אלוקים את יום השביעי" במה ברכו? במאור פנים. וכנראה שלהיראות גבוה זה גם כן מאור פנים. וכך סיפר לנו מו"ר ראש הישיבה הגאון רבי זלמן רוטברג זיע"א ראש ישיבת בית מאיר בבני ברק, שהיה בעירו בחו"ל יהודי צדיק שנקרא בשם רבי לייב ארוך, וקראו לו כך משום שהיה נראה בשבת גבוה יותר משאר ימות השבוע. ועל אחת כמה וכמה שיש השפעה על ששת ימי המעשה על ידי קדושת השבת, שיכולים הפעולות והמעשים להשתנות לטובה בזכות הזהירות הגדולה בשמירת השבת. וזו כוונת הטור (סימן רסז) שלא אומרים בשבת קודש שומר עמו ישראל לעד, מפני שהשבת שומרת עלינו. ומכאן שקדושת השבת הרי היא כקמיע וסגולה לשמירה והצלחה.

! {כ}
 זאת לדעת, שהתנהגות ההורים בקדושת השבת, וכן אם יודעים להעניק לילדים אהבה ושמחה, משפיע עליהם גם בעתיד לשמור שבת קודש כהלכה, וכן לתת להם כח לכל השבוע ללמוד ולהתקדם. כמו שקדושת השבת זו השתלמות רוחנית כך יש בזה גם השתלמות לילדים לקדם אותם ולחזק את רוחם לקראת העתיד. ובית שאין בו הקפדות וצעקות ובעיקר בשבת קודש, העתיד שלהם מוצלח ומבורך לחיים טובים. ובמדרש (סוף פרשת שמות) מסופר על הפסוק "לא תאספון" (שמות ה,ז), שהיה משה רבינו מקהיל קהילות ברבים בשבת קודש ומלמדם תורה (כנראה ז' מצוות בני נח, וגם חומש בראשית שכבר היה, ועוד) ומחזקם באמונה, ומזה קיבלו כח לכל השבוע עם כל עבודת הפרך הקשה. ורבינו הטור (סימן רפא) הביא כיוצא בזה על עניין "ישמח משה במתנת חלקו" שביקש משה מפרעה מנוחת השבת, וכששמע מה’ יתברך את ציווי השביתה בשבת, שראה שבמה שאמר מדעתו כיון אל דברי ה’ יתברך שמח מאוד. ומכל זה למדנו שקדושת השבת זה גם בנין המשפחה, ומי שינהג כן יהיה לכל בני משפחתו בנין עדי עד ברוחניות וגשמיות. וכדאי לבטל בשבת קודש תפילה בנץ החמה, ולהתפלל עם הילדים מאוחר יותר לקרבם לעבודת ה'. (ועיין עוד ברמ"א סימן רפא, ועיין שם במשנה ברורה סעיף קטן א).

! {כא}
 יש לציין לשבח את ארגון "אבות ובנים" אשר בו יושב כל אבא עם בניו בשבת קודש ולומד ומשנן וחוזר עמהם על מה שלמדו כל השבוע. וגם בזה הילדים מבטאים את עצמם במחשבה בדיבור ובמעשה, וכן מרגישים אחריות ללמוד ולהבין במשך כל השבוע כי יש מי שמבקש לשמוע אותם. וידוע המעשה המפורסם (נזכר לעיל פרק ג הנהגה ט בהערות) שעליו אמר הגאון רבי שלמה זלמן אויערבך זיע"א שאם אבא יושב עם בניו בשלחן השבת ומקרבם ומעודדם הרבה זוכים הבנים לאהבת התורה ויראת שמים. ועיין למרן שליט"א בספר הליכות עולם (חלק ח דף שע) ותהנה.

! {כב}
 באמת, התיקון הגדול ביותר הוא קבלה על העתיד שכלול בו עזיבת החטא, ולכן חובה ללמוד ההלכות עם פרטיהן ודקדוקיהן. שבלעדי זה כיצד אפשר לכפר על העבר מבלי זהירות על העתיד. וכמו שכתב רבינו המשנה ברורה בהקדמה, כי מי שלא לומד הלכות שבת נכשל בודאי בחילול שבת קודש. והתיקון הגדול לימוד ההלכה שלא יכשל בעתיד. ומעשה שהובא בספר ארי עלה מבבל על הראב"ד של העדה החרדית הספרדית הגאון רבי יעקב מוצפי זיע"א, שאשה אחת באה אליו בחלום שבעלה מת לפני כמה שנים ועדיין אין לו מנוחה ובא לחנוק אותה בחלום על שהכשילה אותו פעם אחת בעוון נידה, ואמר לה שהתיקון האמיתי הוא לזכות להשפיע על נשים אחרות לקיים מצות טהרה במסירות ובפרט על בנותיה וכלותיה. ומכאן שזה התיקון הנפלא ביותר. וזה קיים גם אצלנו בקהילה בחולון שמי שתורם להפצת קלטות בטהרת המשפחה לחלקם במקואות טהרה בעירנו ומחוצה לה מכוין לכפר בזה על מה שנכשל בעבר בעוון חמור זה. וראה בספר פלא יועץ (ערך תשובה) שעל ידי העבירה נבראים מלאכי חבלה רחמנא ליצלן, והם מקטרגים ואינם מתים על ידי קבלת התשובה כי אם על ידי יסורים כתענית וכיוצא בזה, מפני שההנאה מאותו עוון אינה מתבטלת כי אם על ידי יסורים שמענה עצמו ועל ידי זה מלאכי החבלה מתים. ולפי זה כיצד ימותו אותם מלאכי חבלה למי שלא מתענה, שהרי אף שיעשה מצוות בעתיד אינם מועילים לזה. וצריך לומר שעל ידי שמתייסר בקיום המצוות במסירות נפש ושבירת התאוות ושמירת העינים במסירות ממש, זה יכול בפשיטות לכפר על העבר ולהמית את מלאכי החבלה ממש. ועיין מה שכתבנו בזה בספר עבד לעבדי ה', והבן זה.




~ פרק ו - יום השבת

! {א}
 גם מחמת המצוה שיש להדר בלבוש ונעליים שיהיו מיוחדים לשבת קודש וכנזכר לעיל. וגם שיש בזה כבוד שמים והידור מצוה כשיש טלית נאה יותר לקיים בה מצוה. וכדברי הש"ס (שבת קלג:, וסוכה יא:) על הפסוק "זה אלי ואנווהו" (שמות טו,ב) התנאה לפניו במצוות, בטלית נאה ובסוכה נאה, יעו"ש. ועוד יש בזה חינוך גדול לילדים כשרואים שאבא מחבב המצוות ומהדר ביופי רוחני. כי בדרך כלל אוהבים אנשים שיהיה לידם מכל חפץ וחפץ שניים מכל דבר, שיהיה אחד רזרבה. וכשרואים שאבא מכין רזרבה במצוות ומעשים טובים, הרי זה מוסיף להם הרבה יראת שמים ואהבת התורה והמצוות. וכמו כן כשרואים את ההורים רוכשים מידי פעם רהיטים חדשים ומוצרי חשמל משוכללים, הרי זה משפיע גם על הבנים לחפש כיוצא בזה. אבל כשההורים קונים רהיטים של מצוות חדשים כמו פמוטי כסף לנרות שבת, וכן כוס לקידוש משובח מכסף טהור משובץ וכיוצא בזה. וכן מוצרי חשמל הקשורים למצוות כמו תנור אפיה לבשר וחלב, וכן מיקרוגל וכיוצא בזה, כאן יש השפעה חיובית מאוד מצד ההורים. וזה גם נכון ביסוד להדר בטלית נאה.

! {ב}
 כאן יש נקודה חשובה והערה גדולה. כי לפעמים יצר הרע מנצל את מצוות האכילה ואת סעודת המצוה לקלקול גדול על ידי תאוה מרובה וכיוצא בזה. ובמקום להתקדש על ידי מצוות הקשורות לאכילה, משיגים את ההיפך. ובפרט אם אחר כך נופלים למיטה כי האוכל מכביד, או אם שתו יין ישן ומשקה חריף שזה ככדור שינה. ושמעתי בשם הגר"א שיש חמשה סוגים של ערב רב, ואחד מהם אלו "בעלי תאות אכילה" רחמנא ליצלן. ומדברי הראב"ד בשער הקדושה שבספר בעלי הנפש למדנו שעיקר המטרה לסעודות שבת להתקדש ולהסתגף יותר, על ידי שרואים בשבת קודש מאכלים משובחים ומיני מגדים מור ואהלות עם כל ראשי בשמים, וצריך בכל זאת למעט מאכילתו בסעודת הבוקר כדי להשאיר מקום לסעודה שלישית, ואין לך פרישות גדולה מזו. ומה גם שבזה לא יפול על המיטה כשכובד האכילה עליו, אלא יישן מעט לענג השבת ואולי יזכה לעיבור וניצוץ מנשמתו של צדיק שתאיר עליו בשינה וכמו שכתב רבינו האר"י זיע"א (כף החיים סימן רצ ס"ק ו), ושאר היום יעסוק בתורה ובאמת יגיע להשתלמות רוחנית. ויש להוסיף בזה שלדברי הראב"ד ניכר היטב שאוכל באמת לכבוד שבת קודש, דהיינו שממעט בסעודת הבוקר ואוכל סעודה שלישית עם נטילת ידים וברכת המזון כשהוא תאוה והנאתו מרובה ולא קץ באכילתו. וכל שכן כשאוכל גם סעודה רביעית עם פת וברכת המזון, אף שיתכן ומצד עצמו היה מעדיף קינוח בתבשילים וכיוצא בזה, בזה ניכר שאוכל בדוקא לכבוד שבת קודש. ולא לחינם חז"ל אמרו (סוכה לח.) שיירי מצוה מעכבין את הפורענות. כלומר העושה את סוף המצוה ושיריה באהבה, הרי זה מעכב הפורענות מלבוא. וסעודה שלישית ורביעית אלו הם סוף המצוה, ולפעמים באים סעודות אלו לידי זלזול חס ושלום. ועיין רמב"ן על הפסוק "שבעת ימים תאכל מצות וביום השביעי חג לה'" (שמות יג,ו) שהקשה למה לא הזכיר את יום הראשון של פסח והרי גם זה יום טוב וחג לה', ועיין שם מה שתירץ. ולהנזכר לעיל אתי שפיר כי יום שביעי של פסח זה סוף המצוה ושיירי מצוה באים לפעמים לידי זלזול, ולכן הדגיש הפסוק את יום השביעי. וזוהי שיטת רבינו הבעל שם טוב הקדוש זיע"א שיש מצוה בשביעי של פסח לאכול סעודה שלישית להראות שהמצה חביבה מאוד, אף שלא נהגו לעשות סעודה שלישית ביום טוב (אורח חיים סימן תקכט). ועל כל פנים בשבת קודש סעודה שלישית היא חלק מקדושת השבת, ובאכילתה בחשק וברצון ניכר שכל הסעודות הן לכבוד שבת קודש.

! {ג}
 מלשון מרן השולחן ערוך (סימן רצ סעיף ב) משמע שיש ענין בשבת קודש שחלק נכבד יהיה במוסר ויראת שמים. וזוהי ההנהגה של רבי מאיר (סנהדרין לח:), וממנו למד כן מרן הגאון רבינו יוסף חיים זיע"א כמבואר בספר בן איש חי בהקדמה. וכן נוהג מרן שליט"א להכניס תמיד בשיעוריו הנפלאים מוסר ויראת שמים. ולפעמים כפי הצורך רואה מרן שליט"א להקדיש כל השיעור בעניני מוסר ואגדה עם מעשיות נפלאות מגדולי הדורות. ועל כל פנים גם אנו הציבור התורני ובני התורה זקוקים למוסר יום יום ועל אחת כמה וכמה בשבת קודש. וכך נהג רבי תנחום במסכת שבת (ל.), ועוד עיין לחז"ל בבבא קמא (ס:). וגדולי ישראל זיע"א אמרו על עצמם כי ביום שלא למדו מוסר הרגישו ירידה רוחנית, ומה נענה אנן יתמי בתרייהו. ועוד עיין למרן שליט"א בהליכות עולם (חלק ח עמ' שלו), וכן בבעל הטורים (ריש פרשת ויקהל). ובספר דרך אמונה מביא שעל ידי זה מוחלים לו את כל עוונותיו. ועיין ילקוט שמעוני יחזקאל (רמז שפג אות מו) שביום השבת נפתחים שערי בית המקדש מאליהם ויודעים כל העם שבא יום השבת, עיין שם. ובודאי זוהי סגולה לפתיחת הלבבות גם כן. ועיין רש"י בביצה (טז.) בד"ה נשמה יתירה, והבן.

! {ד}
 הנה מרן שליט"א פסק בהליכות עולם (חלק ח עמ' ר) שיש ללמד תורה לתינוקות של בית רבן גם בשבת קודש כי אין חופש מהתורה לעולם, ובפרט שצריך להיזהר שלא יפריעו לציבור הרחב להקשיב בשיעורי תורה. וכשהם במסגרת מתאימה של לימודים, הרווח הוא לכולם. ובעוונותינו הרבים יש הורים שהולכים לישון בשבת ובניהם מסתובבים להם ברחובות, וזה קלקול גדול וחוסר חינוך משווע. וכן לבנות, חובה קדושה לדאוג להן בשבת קודש למסגרת על ידי נערה בוגרת ומוסמכת ביראת שמים וצניעות, שיש לה כושר הבעה בעל פה לחנך ולהשפיע בדרך ישראל סבא. ומפורסם העניין שעל ידי מיני מתיקה ומתנות אפשר לקדם את כל הילדים, וכך גם מהציבור הכללי באים לשמוע, אשריהם ישראל. וזה לא פלא שגם אותם שאינם קטנים, שמחים לקבל ממתקים וכיוצא בזה לעונג שבת קודש. ואשרי מי שזכה ליסד ולהקים שיעור תורה לציבור ובפרט לבני נוער וילדים שעל ידי זה יש השפעה חיובית גם על ההורים, ובפרט שרואים ומקבלים מתנות יפות אחר השיעור. ולצורך מצוה זו בודאי שמותר לתת מתנות בשבת, וגם להקל להם לטלטל במקום שיש להם היתר על ידי עירוב. [ועיין יחוה דעת (חלק ג עמ' עא) ויביע אומר (חלק ט עמ' נג)]. ומעשה בחכם אחד שהתיר לתת לילדים בשבת מתנות גם אופניים ופמוטים לשבת קודש, ויש לו על מה לסמוך (לוית חן דף קפא, והליכות עולם חלק ד עמ' רמא). ועיקר העיקרים עד כמה שאפשר להרבות ולזכות את הרבים. ועיין מדרש רבה (קהלת ג,ב) מעשה ברבי שמעון בן חלפתא שהיה בדרך ועיכבו אותו ילדים עד שישיר להם שיר, ובלית ברירה שר להם שיר נפלא שמילותיו היו "עבירה תחילתה מתוק וסופה מר, ומצוה תחילתה מר וסופה מתוק". ובינתיים הוריהם התעוררו וירדו לבקש את סליחתו על שהטרידוהו ילדיהם וביזוהו. והקפיד עליהם וביקש שיצאו כולם מאותו בנין, ומיד קרס הבנין. וכל זה בגלל שהקפיד על שהפקירו את ילדיהם ברחובות והם מזיקים ומפריעים לעוברים ושבים.

! {ה}
 ידועים דברי רש"י (במדבר ג,כט) על קורח ועדתו, שמה שגרם לחטאם נגד משה הוא שהושפעו מבני מחנה ראובן שהיו במחיצתם בצד דרום. כלומר ששכנותם למחנה ראובן גרמה להם ללמוד ממעשיהם ולחטוא נגד משה רבינו. וזאת על אף שהיו שם במחיצתם בצד מזרח משה ואהרן, מכל מקום השפעת הסביבה חזקה ומשפיעה מאד. וכל זה סביב המשכן ולאחר מעמד הר סיני. ומכאן יש ללמוד שהשפעת הסביבה זה גם בבית הכנסת ובבית המדרש. וכדאי להשים לב לשבת ליד אנשים יראי ה' ולא ליד עמי הארץ. בית הכנסת שיש בו שיעור תורה, קדוש הרבה יותר מבית הכנסת רגיל. וכן בית המדרש קדוש מבית הכנסת אף שיש שם חזן מיוחד והרבה תפאורה, שהרי כל זה חיצוני, והעיקר שימת לב למקום שמתחזקים שם בתורה ויראת שמים. והאמת, שבכלל לא מובן איך אנשים יושבים מחוץ לבית הכנסת, שהרי הישיבה בבית הכנסת כל רגע מצוה (משנה ברורה ריש סימן צג) ואיך אפשר להפסיד מצוות בידים. ומעשה בבחור אחד שנפטר אביו לחיי העולם הבא, ושאל לחכם אם יש מצוה שישב על כסאו של אביו וימשיך להתפלל שם כמו שכתוב אצל שלמה המלך (מלכים א ב,יב) "ושלמה ישב על כסא דוד אביו", כי שם ישנו חסרון בזה שמדברים בבית הכנסת בשעת התפילה. ומאידך יש מקום אחר שקט וצנוע ששם בית הכנסת מלא וגדוש בתורה ויראת שמים ויש השפעה תורנית מאד, אבל חסר מקום אבותיו. וענה לו החכם שעדיף במקום השני, ואביו בשמים ישמח יותר שהבן מתקדם בתורה ויראת שמים. ועדיף להתקרב לכסא הכבוד אל ה’ יתברך ולא לכסא שאין בו כבוד רוחני, כי "אין כבוד אלא תורה" (אבות ו,ג).

! {ו}
 לפעמים חובה לבקר משפחות ההורים והבנים וכיוצא בזה, כגון בשבת חתן או בימות החול אם יודע שעל ידי זה יוכל לקרבם ולעודדם לעבודת ה’ יתברך. ורצוי גם לסעוד ולאכול שם, כי אין הכרח לאכול בשר ודגים. ואדרבא יאכל שם מאכלים פשוטים שאין בהם בעיה, ועל ידי זה ישפיע להטביל כליהם וללמדם מהיכן קונים בשר חלק ומוצרי בד"ץ, ואשריו. כי אין להתרחק מקרובי המשפחה, ואדרבא הקרוב קרוב קודם. וחז"ל (יבמות סב:) שבחו מאוד את מי שמקרב את קרוביו. אולם כל זה באופן כללי, אבל בשבת קודש שעיקר המטרה לחיזוק והשתלמות רוחנית, כיצד אפשר לבזבז זמן על מסכת ביקורים. והיודע לנצל קדושת השבת עם דף חשבון נכון לכל רגע ורגע, יתעלה מאד והשבת תמשיך לשמור אותו ואת בני ביתו בששת ימי המעשה. וזכר לדבר מדברי חז"ל (סוכה כז:) משבח אני את העצלנין. ושמעתי רמז לדבר מאיסור הטיית הנר במסכת שבת (יב:), שחז"ל רצו שבשבת קודש לא ילמד עם עצמו אלא עם משפחתו ואסרו עליו שמא יטה את הנר. וכשאשתו משמרתו מותר, כי על ידי זה בני המשפחה מתעלים יחד איתו. ולא טוב עושים אלה שבשבת קודש קוראים כל ספר התהילים ולא מקדישים לילדים כלום. עדיף פחות תהילים, ויותר עם בניו ומשפחתו, וזה חיזוק לכל השבוע. וכשאין ברירה, אפשר לבקר את המשפחה בקיץ ביום שישי הארוך, ובחורף במוצאי שבת קודש. ולעולם יהיה אדם ערום ביראה (ברכות יז.). והעיקר להיזהר לשמור על השבת מכל משמר, שלא לבזבז אותה בדברים בטלים חס ושלום.




~ פרק ז - שמור וזכור

! {א}
 ויש להוסיף בזהירות זו, שתורתנו הקדושה דורשת מאיתנו שיום השבת לא יראה כמו חול גם בשאר דברים. ובלשון חז"ל (ביצה כד: שבת קמ.) "אוושא מילתא" נראה ומפורסם הדבר כמו חול, ודבר כזה אסור בשבת, וכן גם ביום טוב אסור דבר זה. וכגון לטלטל בסל ובקופה (עיין ביצה כט:). וכן מרן שליט"א ביביע אומר (חלק א עמ' עג) אוסר לשמוע שירים בשבת קודש אף על ידי שעון שבת מבעוד יום, כי זה נראה כמו חול. ואפילו שירי שבת ושיעור תורה אסור בהחלט מן הדין. ויש מהדרין בממטרות המשקות מים בגינה שבחצר הבית שמותר להפעילן על ידי שעון שבת, לעשות זאת רק על ידי טפטפות שאינן משמיעות קול ולא נראה כמו חול בעיני השכנים והסביבה. וזוהי מעלה גדולה לשבת אשר בשום אופן לא תראה החוצה פעולה של יום חול. ויש מהדרין בשם רבינו מופת הדור החזון איש זיע"א להוריד כבסים מן החבל מלפני השבת, אשריהם ישראל. ויתכן גם שהמסתובבים ומטיילים במשך שעות רבות ברחובות בשבת קודש ובפרט עם פיצוחים וכיוצא בזה, גם זה נראה אוושא מילתא ונראה כמו חול. ולימוד התורה מראה את קדושת השבת. ואשרי מי שיזכה לומר שמונה פרקי משנה בכל סעודה, וזו נראית שבת ממש ואשריו. ואמר האדמו"ר מצאנז זצ"ל שיש במסכת שבת כ"ד פרקים והם כנגד כ"ד שעות של שבת קודש. והאברך היקר והחשוב הר"ר אליהו אדמוני הי"ו מבית המדרש שובה ישראל במקסיקו סיטי הראה לי שיטת רש"י (יבמות מח:) על גר תושב שלא עובד עבודה זרה ואוכל נבלות, שצריך לשמור שבת קודש היות והשבת שקולה כנגד עבודה זרה, עיין שם. ואף שבתוספות שם חולקים וסוברים שכל זה אם עושה בשביל ישראל, על כל פנים למדנו עד היכן מגעת קדושת השבת.

! {ב}
 כידוע כלי ראשון מבשל אפילו הורד מעל האש. וכשהובא לשולחן בשבת קודש והוא כלי ראשון יש חשש שיבשלו בו באיסור בישול. לא מבעיא אם יתנו לתוכו תבלין וכיוצא בזה שעובר איסור במה שמבשלן, אלא גם אם אחד מבני הבית יתחוב בטעות כף שאכל בה סלט לכלי ראשון זה ויש בכף שאריות של אוכל הרי זה מבשל, והוא פסיק רישיה בכלי ראשון. ואם כבר הביאו לשולחן יש להקפיד שלא יגישו ממנו בני המשפחה, אלא בעלת הבית תמזוג לכולם בעדינות ובזהירות. כי כלי ראשון הוא כלי מסוכן שאפשר חס ושלום לעבור על ידו באיסור סקילה בשוגג, ושמירת שבת מחייבת אותנו לחשוש הרבה ולעשות תחבולות שלא נכשל חס ושלום בפגם בקדושת השבת. ועיין ברשב"א (שבת מ.) שגזירת הבלנין אינה כפשוטו שהרי לא נחשדו ישראל על השבתות, אלא גזירה שמא יחתה בעצים הדלוקים והמחממים את המים, ולכן גזרו שלא להתרחץ בשבת קודש. וכן מצינו ביום טוב שאסור להזמין גוי לסעודה, שמא ירבה בשבילו (ביצה כא:). ולפעמים יש יצר הרע גדול חס ושלום להגביה את האש או להיפך בשבת קודש כי יש אורחים חשובים ולא נעים, והבושה מהאורחים מסוכנת (עיין חולין צד.). והחכם עיניו בראשו ומראש דואג לכך שלא יהיה שום חשש של תקלה, כי אפילו להרים מכסה של התבשיל בשבת קודש אסור כשאינו מבושל כל צורכו כידוע. ומעשה שהיה עם רבינו החסיד והצדיק באבא סאלי זיע"א שלא אכל חמין בשבת, ובמוצאי שבת קודש התגלה שהזיזו את הסיר פנימה למקום האש וחש בכך וחשש. וזכיתי לשמוע מרבינו הגאון הצדיק הרב שריה דבילצקי שליט"א שלפני כל מצוה ומצוה יחשוב על הלכותיה ודקדוקי ההלכה שבה. למשל: לפני נטילת ידים לסעודה יסתכל על צפורניו וידיו שלא תהיה חציצה, ועל הכלי שאינו מנוקב, ולכוון לנטילה המכשרת לאכילה וכו'. וכן שעומד להתפלל, וכן כשמתרחץ (פרטי ההלכה שהובאו בבן איש חי סוף פרשת וישלח שנה ראשונה). וכשהולך לחתונה ולאירועים או לשוק, יחשוב על פרטי ההלכה של שמירת העיניים. ויזכה על ידי זה להיות עובד ה’ יתברך. וכן בנידון דידן כשמגיעה שבת קודש יתן אל לבו באילו תקלות אפשר להתקל חס ושלום ויחוש מהן. ועיין משנה ברורה (סוף סימן שיח) שיש להיזהר שלא לשתות מים חמים מן המיחם (הנקרא סמוואר) אם יש חשש שיוסיף עליו מים בשבת שלא ישרף, עיין שם. ועל זה נאמר "אשרי אדם מפחד תמיד" (ועיין ברכות ס.).

! {ג}
 ומצינו כיוצא בזה בשולחן ערוך (סימן שב סעיף יוד) לנער ידיו לפני הניגוב משום מלבן. וכן להלן שאסור לנגב ידיו המטונפות במגבת שמא יבוא לכבסה. וכן (סימן שא סעיף מו) בגד רטוב אסור לשטחו סמוך לאש משום מלבן ומשום מבשל. וכן (סימן שכו סעיף ה) שלא ליבש ידיו הרטובות סמוך לאש. ומכאן לנידון דידן שיש להרחיק מקום נטילת הידים והמגבות ממקום הפלאטה והחמין.

! {ד}
 ויש המרבים לשתות יין ומשקה חריף ומשתכרים והולכים לישון, ושלום הבית וחינוך הילדים בטל ומבוטל. ויש להימנע מכך לגמרי ולזכור שזה דומה לכדור שינה, ואין לבזבז את השבת בשינה. ועיין מדרש רבא פרשת נח (פרשה לו,ג-ד) שבשמים לא אוהבים את היין שהיה לנח, עיין שם. ועיין בן איש חי (ס"פ ויצא) שהשבת נקראת שלום וכן שמו של הקדוש ברוך הוא נקרא כן.

! {ה}
 היות ומלאכה זו מסורה לכל אחד ואחד בשלחן של שבת, וייתכנו הרבה מאד אופנים של ברירה והכללים בזה ארוכים, לכן עד כמה שאפשר יש לעורר את המשפחה שלא לעשות פעולות ומעשים היכולים לעורר ספקות בברירה. וכידוע מרן שליט"א מחמיר בברירה לכבוד האורחים, שאם יודע שלא יאכלו שלא יברור. ועיין בירושלמי (שבת פרק ז הלכה ב) על רבי יוחנן וריש לקיש אשר למדו שלוש וחצי שנים ט"ל מלאכות ומצאו לכל אב מלאכה ט"ל תולדות. עד שהקשו שם בירושלמי אם יש בורר בבני אדם, כגון שמסלקים מי שמפריע מבית המדרש שדינו כפסולת מתוך אוכל. ולמזהיר ולנזהר שלומים תן כמי נהר.




~ פרק ח - הנהגות כלליות

! {א}
 בכדי לקבל שפע מהשבת לכל השבוע, ולהרגיש הבטחת ה’ יתברך שהוצאות אלו הם מיוחדות לכל אחד ואחד ולא תלויים בתקציב של ראש השנה, צריך לעשות סימנים לכך. וזה תלוי בעונג שבת ובשמחה האמיתית, ובהרגשה של "מלאכתך עשויה" (רש"י שמות כ,ט ממכילתא). וכגודל הסימנים האלה שרואים עליו שעושה כן במיוחד לכבוד שבת קודש כך יקבל מה’ יתברך שפע גדול. ולכן חשוב לעשות בשבת קודש - עם שמירת שבת ועונג שבת - תרגילים באמונה, להראות באמת את ההתנהגות שלו הלכה למעשה. ואשרי מי שיזכה לכך. ולכן גם עדיף לתמוך בתלמידי חכמים ואברכים לכבוד שבת, כי צדקה לצורך שבת גם היא נקראת לכבוד שבת קודש.

! {ב}
 האמת היא שנקודה זו יש לבדוק לא רק בשבת קודש אלא גם באמצע ימות השבוע, להיכן הולכים הילדים ועם מי מתחברים. תפקיד ההורים תמיד להלביש לילדים תוכן וצורה הגורמים להם להתקרב עוד יותר אל ה’ יתברך, ואז הרווח נקי לטובת כל הצדדים.

! {ג}
 גם זו מעלה גדולה ותועלת מרובה. לתת לילדים ולקרובים עד כמה שאפשר יחס עדיף ואהוב. והקרוב קרוב קודם, והמשפחה קודמים לכל.

! {ד}
 זוהי אחריות כבידה גם לבעל הבית כשמזמין אורחים ולא מצליח לשמור על עצמו מלהסתכל בנשים, ואינו חכם עדיין להבין איזו זכות תהיה לו אם ידע בחכמה לשמור על הקדושה ולהושיב את כולם במקומות מתאימים כדי להתקדש, שעדיף שלא יזמין אורחים ולא יסתבך עם הקדושה והצניעות. וכנראה שעדיין אין לו זכות להזמינם ולהגיע לדרגה של קבלת פני שכינה, וימשיך להתחזק בזה עד שיגיע לכך בעזרת השם יתברך.

! {ה}
 כידוע, בזוהר הקדוש (פרשת יתרו דף פח:) מקפיד מאוד על מי שלא תומך מכספו כל שבוע בנזקקים וכיוצא בזה. וכמובן בצנעא ולשם שמים. וכמו בעירנו חולון שיש "סל שבת" המקדש שם שמים ומזכים את הרבים. והתורמים להם ולכל כיוצא בהם, זוכים לקיים את דברי זוהר הקדוש. ועצם המצוה סגולתה גדולה מאוד.

! {ו}
 מעשה שהיה באשה שגברו ציריה ועם כל זה לא הצליחה ללדת, ואדם אחד נתן בתרומה מצוה זו שהיה מעורר אנשים לסגור החנויות בזמן שלא לבוא לידי חילול שבת. ורבינו החפץ חיים זיע"א בירך שבזכות מצוה זו תלד מיד, וכן היה. ועיין לחז"ל (שבת נד:) שכל מי שיכול למחות באנשי ביתו ואינו מוחה נתפס בעוונם, וכן מי שיכול למחות באנשי עירו או בכל העולם כולו, עיין שם. וזה נורא ואיום. ובדורנו למחות באנשי ביתו אפשר גם כן על ידי שמשמש דוגמא אישית של יראת שמים ושמחה בקדושת השבת, וכן על זה הדרך. ונכתב בתנ"ך על ידי ירמיה הנביא (בספר מלכים א א,ו) על הקלקול של אדוניה שהיה בגלל אביו דוד המלך עליו השלום שלא הוכיח אותו בצעירותו, ולכן הגיע למה שהגיע. וכפי המסופר על הרב מבריסק זיע"א שתמיד היה חוקר את בניו היכן היו ומה דברו. והתעוררות בזאת מצד ההורים מועילה לעולמים.




~ פרק ט - מלוה מלכא

! {א}
 כבר נזכרה לעיל מעלת יום שבת אחר הצהרים, שהוא עת רצון גדול מאד ושערי רחמים פתוחים. ועיין למרן הבית יוסף (בסימן רצב) שהביא מדרש על שבת קודש שהיא מכוונת כנגד שלשה אבות. שבזמן שנתבשר אברהם על כך שיזכה לבן וייקרא יצחק שמח מאוד, ועליו נאמר "גיל יגיל אבי צדיק" (משלי כג,כד). ונמצא שיצחק הוא הצדיק, ובצדיקים הרי נאמר "רננו צדיקים" (תהלים לג,א). ועוד כשאמר אברהם אבינו עליו השלום "השה לעולה בני" (בראשית כב,ח) מיד רינן יצחק ואמר שירה - שיר של קרבן. וכן יעקב ובניו ינוחו בו, לרמז שגם יעקב אבינו עליו השלום שימר את השבת. ולכן מזכירים אותם במנחה של שבת. ונקראת השבת חמדת ימים, כלומר שה' יתברך קדש אותו להיות נחמד מכל הימים, עיין שם. וכידוע היו חסידים ואנשי מעשה אשר בחודש אלול היו ממתינים לצאת השבת, ואז היו מכבים האורות ושומעים שיחה מוסרית ותוכחות גדולות באפילה כדי להתחזק לקראת הימים הקדושים, וכך להתחיל את השבוע עם יראת שמים גדולה. ועיין בספר הרוקח (סימן נו) שהביא שבשב"ת ר"ת "ברוב שרעפי בקרבי תנחומיך" (תהילים צט,י), כלומר להתחזק ולהתנחם בדברי מוסר ואגדה בשבת קודש. ומסופר בסידור החיד"א כי מר זקנו של הרב חיד"א דרכו היתה להתפלל כל מוצאי שבת  קודש  ערבית בביתו והוא היה החזן, והיה מאריך באמירת ברכו את ה' המבורך שהוא סגולה להצלחה לכל השבוע, עיין שם. דהיינו, הרעוא דרעוין כשיודעים לכוין בו משפיע עת רצון למשך שאר הימים. ועיין תוספות (חגיגה ג:) שהשבת והקב"ה מעידים על עם ישראל שהם יחידים באומות. ובודאי שהמתנהג בהתאם, תשפיע עליו עדות זו לטובה.

! {ב}
 כידוע מרן שליט"א מחמיר מאוד לשמור שבת כדעת רבינו תם, וכן ביום הכיפורים. והאריך בזה מאד בספריו הקדושים. וכבוד ראש הישיבה הרב נאמ"ן שליט"א האריך להוכיח שבארץ ישראל האופק שונה וכו', ועם כל זה מרן שליט"א חזר בספרו הליכות עולם להחמיר בזה מאד. והרב נאמ"ן שליט"א לרוב הענוה מחמיר למעשה אף בדרבנן לשמור ולעשות כרבינו תם וכמו שפסק מרן שליט"א. ובודאי שזוהי הזדמנות להמשיך קדושת השבת ולהתחזק בתורה ויראת שמים. ובשו"ת ישכיל עבדי (חלק ח, בהשמטות סימן יח) הביא דברי הזוהר הקדוש שיש להיזהר בזה. כי אם ממהרים להוציא את השבת, הרשעים שבגהינם מקללים אותו על שגורם להם להכנס מוקדם יותר לגהינם. וכמובן שאם לנשים קשה להחמיר מחמת התינוקות וכיוצא בזה שלא יחמירו. אבל באופן כללי הוראת מרן שליט"א קיימת. ואשרי הציבור שיכינו לעצמם אברך בן תורה שידרוש בפניהם דברי תורה וחיזוק, וזכות הרבים תלויה בהם. ואותם הרוצים למהר ולהתפלל ערבית, כדאי ורצוי מאד שתהיה הבנה בין הצדדים ויכינו מקום אחר המתאים לכך לטובת כולם. והעיקר לימנע מריב לשונות וכיוצא בזה חס ושלום. כי לפעמים בשמים תובעים מהאדם לעשות לפנים משורת הדין, גם אם על פי דין ועל פי דעת התורה מותר לו. וזכות גדולה תהיה לאדם שיודע להכניס את עצמו לעול נוסף במטרה להרבות כבוד שמים, ובודאי ששכרו איתו ופעולתו לפניו, ואשריו.

! {ג}
 מי שמקיים מנהג יקר זה, בודאי שירויח גם חינוך הבנים וגם דעת רבינו תם במוצאי שבת קדש. ובסידור איש מצליח מביא שהמקור לאמירת פיוטים ותפילות במוצאי שבת  קודש  הוא בירושלמי, ובטור (סימן רצט) ומשנה ברורה (סוף סימן רצה), עיין שם. וכיום בעוונותינו הרבים שיש כל כך הרבה פיגועים ומחלות קשות רחמנא ליצלן, בודאי שצריך להרבות בתפילות ותחנונים ולהזכיר בשמחה את אליהו הנביא, שחז"ל אומרים (עירובין מג:) מיד שבא אליהו כל הגויים עבדים לישראל. ומסופר במדרשים על אליהו הנביא שמגיע לכל ברית מילה, וכל המוזמנים זוכים שם לכפרת עוונות. עיין מה שכתב בפיוט אליהו הנביא "איש גש ויכפר על בני ישראל", וכפרה זו מכפרת והולכת עד סוף כל הדורות (סנהדרין פב:). ומסתברא שיש גם זכות והתעוררות מלמעלה כשמזכירים את שמו במוצאי שבת קדש.

! {ד}
 ידועים דברי המהרש"א (שבת קיח:) שיש מצוה לעשות תבשיל מיוחד למוצאי שבת  קודש  לסעודה רביעית. וכן כתב הרב חיד"א בפירושו נחל אשכול (על קהלת יא). והרב הגאון החסיד רבי שמעון חירארי שליט"א ממליץ מאד להשתמש בסגולה זו לבן זכר של קיימא, וכן עבור שידוכים טובים ועוד ענינים. ומוסיף שרצוי להתקלח במוצאי שבת וללבוש בגדים מכובדים, ולשמור שבת כרבינו תם, ולעשות תבשיל עם בשר, ואז המצוה וסגולתה יכולים לעזור. וכמובן שיש לאכול עם פת ל"המוציא" וברכת המזון. וביחוד אם אוכלים בצוותא כל בני המשפחה. ויש בזה עבודת ה' גדולה מאד, אשר יצר הרע מנסה לבלבל ולטשטש את המצוה בעוונותינו הרבים. ובפרט לפי מה שכתב רבינו הגאון רבי יוסף חיים זיע"א בספר בן איש חי (סוף פרשת ויצא שנה שניה) אשר ישנה עצם אחד בגוף האדם שלא נהנית אלא רק מסעודה רביעית, ולכן גם אינה נרקבת בקבר כי היא לא נהנתה מאכילת אדם הראשון מעץ הדעת, ובזכות עצם זו כל הגוף קם בתחית המתים. ולפי זה אף שבזכות לימוד התורה תהיה תחיית המתים כמבואר בסוף כתובות (קיא:) ובברכות (יז.), עם כל זה צריך מפתח לפתוח את הקבר והמפתח הוא סעודה רביעית, שבלעדיו אף שיש לו זכות לקום, בלי מפתח מה יעשה? שהרי העצם יבשה כעץ. ומי שיש לו יראת שמים יש לו גם תאבון לאכול סעודה רביעית, כי היראת שמים מביאה תאבון. ואף שהבן איש חי (שם הלכה כז) כתב שלכתחילה יש לאכול סעודה רביעית עד ד' שעות, ברור שזמנה מעיקר הדין כל הלילה. וכמעשה המפורסם על הגר"א שהובא ביחוה דעת ובילקוט יוסף (שבת א סימן ש) עיין שם. ואומרים הדרשנים שבשולחן ערוך סימן ש וסימן תיט המדברים בסעודות שבת וראש חדש הם הסימנים הכי קצרים (סעיף אחד בלבד), והמטרה לחזק סעודות יקרות אלו, והבן. 

! {ה}
 בספר פלא יועץ מביא בכמה מקומות (עיין ערך ועד) שלעשות מצוות בבית זוהי מעלה גדולה, כי הבית מתקדש על ידי זה. וכגון לעשות ברית מילה בבית דוקא, כי על ידי זה אליהו הנביא מגיע לביתם, ובודאי זוהי סגולה גדולה להצלחה. וכמו כן לימוד תורה בבית. אלא שלקבוע שיעור תורה עם ציבור בבית יש בדרך כלל בעיה של צניעות, וצריך שאלת חכם בזה. אבל שיעור עם בני המשפחה, אין לך דבר גדול מזה. ובודאי שיש בזה השפעה על קירות הבית, כי חז"ל אומרים (חגיגה טז.) אבני ביתו וקירות ביתו של אדם מעידין בו. וכנראה מה שעושים בבית נקבע ומצויר בקירות וברהיטים. וכמו שאמרו הדרשנים על בצלאל ואהליאב שידעו "לחשוב מחשבות" (שמות לה,לב) דהיינו שכשנתרמו זהב וכסף למשכן ידעו על ידי שהסתכלו בתרומה מה חשבו התורמים בשעת תרומתם. כי מחשבה טובה ותרומה לשמה משפיע על החפצים לחיוב וכן להיפך, והדברים נוראים. וממילא אם ההורים עושים במוצאי שבת  קודש  שיעור תורה עם סעודה רביעית מפוארת, כל המעלות הטובות קיימות כאן. ובודאי יראו נחת דקדושה.

סוף



