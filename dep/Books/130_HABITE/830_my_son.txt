&UniqueId=5069&TextSource=הרב יורם חדאד שליט''א&CosmeticsType=#bp=<span style='line-height:130%'>#nik=1#dii=1#is2=14#is3=22#ip3=_nbsp;_nbsp;<b>#ix2=_nbsp;_nbsp;#ix3=</b>#pr2=<br><hr><br>#pr3=<br><br><hr><br><br><center>#su3=</center>#MIX1=2,2,2#MIX2=0,2,10#MIX3=0,2,30#MIX4=0,3,10#MIX5=0,3,90#MIX6=0,3,10#MIX7=0,3,30#MIX8=0,0,10#rep13=[[[=<b style='font-size:130%; background-color:MIX8'>_nbsp;^^]]]=_nbsp;</b>#rep14={{{=<div style='padding:16px; font-size:120%; color:MIX5; background-color:MIX6; border-style:solid; border-width:1px; border-color:MIX7;' >^^}}}=</div>#rep15={{=<center><b>^^}}=</b></center>#rep16={=<center><div style='padding:10px;  font-size:110%; color:MIX1; background-color:MIX2; border-style:solid; border-width:1px; border-color:MIX3;' >^^}=</div></center>#rep17=P=*#rep18=[[=<b>^^]]=</b>#rep20=(=<small><small>(^^)=)</small></small>&LastLevelIndex=2
$ בני בבת עיני
בו תבאנה עצות מעשיות לבעיות המצויות והמטרידות בתים רבים בישראל.
וכמו כן יבואו עקרונות חינוכיים במטרה לתת מפתח לגישה חינוכית נכונה לנפש הילד
ע׳׳י הרגל, עידוד, תוכחה, ועוד כלים חינוכיים כאשר עיני הקורא תחזינה מישרים.
(מבוסס על הספר ״עצות בחינוך״ בתוספת מרובה)
<b><big>הרב יורם חדאד ס"ט</big></b>
משגיח בישיבת "כסא רחמים" תכב"ץ
מתוך הסידרה "היום בחינוך"
לשאלות יעות והרצאות ניתן לפנות: 050-4130320


@ הסכמות והקדמה

~ הסכמות

ההסכמות לא הובאו מסיבות טכניות, ניתן לראותן בספר המודפס

הספר זכה להסכמותיהם של הרבנים החשובים:

מרן אור העולם פאר הדור והדרו רבינו עובדיה יוסף זצוק"ל זיע"א

מרן ראש ישיבת כסא רחמים הרב מאיר מזוז שליט"א (שעבר על כל הספר)

ראש מוסדות רב פעלים - הרב יורם אברג'ל זצוק"ל

מנהל רוחני בישיבת כסא רחמים הרב צמח מזוז שליט"א

~ הקדמה

"אין לנו על מי להשען אלא על אבינו שבשמים" - זהו המסר המתאים ביותר בטרם נבוא אל תורף הדברים. כי באמת יש לדעת, שלכל אדם יש בחירה ולא ניתן לשלול אותה ממנו, ובפרט בדורנו, שהחברה כל כך סוערת וקרובה אלינו, וילדינו חשופים לפתויים רבים, וזאת מלבד המגבלות בחינוך שנוצרו כתוצאה מהחקיקה במדינתנו וד"ל. לכן מאמר חז"ל הנ"ל מקבל משנה תוקף, וזה מחייב אותנו להשקיע מאמצים בתקשורת עם בורא עולם, ובפרט ע"י תפילה.
אמנם יש להדגיש, שעלינו להיות כנים עם עצמנו, ואם אכן אנחנו מאד רוצים בחינוך הילדים - מחובתנו גם להשתדל לדעת כיצד להתנהג איתם. כמו בכל מצוה שלומדים כדי לקיים, כך עלינו להשתדל ללמוד עד כמה שאפשר את מלאכת החינוך במטרה להצליח או לרצות להצליח בחינוך ילדינו, ותשועה ברוב יועץ. ואכן, זו מטרת החיבור - לנסות לתת עצות מעשיות כיצד לחנך בצורה נכונה או להתמודד בבעיות שתיווצרנה ח"ו. ואם כי אין ערובה לשום נברא שאכן בניו יבחרו בדרך הטוב וכנ"ל, מ"מ בודאי שההשתדלות מגבירה את הסכויים אצל הילד לבחירה בטוב. ומכיון שמלאכת החינוך עדינה ומורכבת, לא נמנעתי מלכתוב עקרונות חינוכיים אף שנכתבו כמה פעמים, ובפרט לפי מה שכתב ה"חפץ חיים" בהקדמתו (לספרו על הלכות לשון הרע עמ' יג בהערה), וזה לשונו:

"ובאמת יש הרבה דינים בהלכות רכילות שנוכל ללמוד אותם מדיני איסור לשון הרע, אך אמרתי ההכרח לחזור עוד כל דין ודין בפרטות מחמת גודל המכשול המצוי בזה החטא, חטא לשון הרע, רחמנא לצלן. ואין לסמוך בענין זה על המעיין, שכאשר יהיה צריך לאיזה דבר למעשה, יחפש ללמוד דבר מתוך דבר, וכולי האי ואולי. גם שכמעט בכל ענין וענין יש איזה התחדשות אשר לא נוכל ללמוד זה מדיני איסור לשון הרע, וכבר אמרו חז"ל (סוטה ג ע"ב) בכיוצא בזה: כל פרשה שנאמרה ונשנית, לא נשנית אלא בשביל דבר שנתחדש בה". עד כאן לשונו.

ואם בהלכות יש צורך לחזרה אף שנכתבו כבר פעם אחת, קל וחומר לעקרונות חינוכיים שאינם הלכה למשה מסיני, והפרטים יכולים להשתנות מילד לילד ומדור לדור וממקום למקום, ועוד פרטים רבים. נקל לשער ולהבין, שכל עקרון חינוכי תאורטי מצריך שיקול הדעת בשעת מעשה, וכולי האי והלוואי! לכן חשוב מאד לשבץ את העקרונות החינוכיים בכל פרק לפי עניינו, ולשנן חזור ושנן עד אשר יהיו נהירים לנו כדבעי, ונדע לשייך את העקרון לאותו אמצעי חינוכי שבו מדובר, התחל מההרגל וכלה בענישה, ואין לי ספק, שבעזרת ה' יתברך תועלת לא מעטה תצא מכך.

יהי רצון שחפץ ה' בידינו יצלח, והיה זה שכרנו.

<center>* * *</center>

וכאן המקום להודות לכל העוזרים והמעודדים להוציא לאור עולם ספר זה:

בראש ובראשונה אני מודה למרן הגאון ראש הישיבה הנאמ"ן שליט"א, שעודדני להעלות על הכתב את השיעורים שאמרנו ברבים, וגם הואיל לעבור על כל הספר.

ועל ידו השני - המנהל הרוחני של ישיבתנו הקדושה, רב פעלים מקבציאל, מוה"ר צמח מאזוז שליט"א, ראש וראשון לכל דבר שבקדושה, שעבר על חלק מהספר, והעיר והאיר ועוד עידוד שיש בו ממש. יהי רצון שימלא ה' כל משאלות ליבם לטובה, וירוו נחת מכל יוצאי חלציהם ומכל תלמידיהם, אמן.

גם ברך לקחתי לידי"נ הרב יצחק בן נון שליט"א, הוגה הרעיון של התכנית "חינוך הבנים" בערוץ אלפיים, שהיא בעצם אבן הפינה לחוברת. יהי רצון שיזכה לכל מילי דמיטב לעבודתו יתברך, אמן.

ולא אחסוך פי מלברך את האכסניה לכל תכניות החינוך שלנו, הלא היא "ערוץ אלפיים", שמפיצים תורה לעם ישראל לשם שמים, בראשותו של הרב המסור מזכה הרבים הרב משה בן לולו שליט"א. יהי רצון שיפוצו מעיינותיהם חוצה, ימה תימנה צפונה ונגבה, אמן.

תודה וברכה לידידנו המדקדק והמשורר כה"ר רבי אדיר עמרוצי הי"ו, שהקדיש מעטו ומעתו להגהת ספר זה ופיסוקו, וגם לרבות נוות ביתו ת"מ שטרחו בהקלדה ובהדפסה למען יצא דבר נאה ומתקבל. יהי רצון שימלא ה' כל משאלותיהם לטובה ולברכה, אמן.

תודה רבה מעומק הלב לכל המאזינים שהחכימוני בשאלותיהם.

ואת לאה וילדיה אחרונים (בראשית לג, ב) - ברכה מיוחדת לנוות ביתי ת"מ, שמשתדלת בכל כוחה לגדל את בנינו-עמלינו שיחיו לתורה ויראת שמים, ובזכות מסירותה הגיעני ה' עד הלום. יהי רצון שנזכה לראות את כל יוצאי חלצינו יראי ה' וחושבי שמו באמת, אמן ואמן.

ואחתום בברכת מודים דרבנן לקדוש ברוך הוא על העבר, שזיכני שהחוברות הקודמות התקבלו בעין יפה, וזיכני להוציא ספר זה לאור עולם.

ואני תפילה לעתיד, שיהיה ספר זה לתועלת, ויזכני ה' לעוד חיבורים טובים ומועילים, אמן.

המחבר ס"ט

@ חובת החינוך

~ מבוא

שְׁלֹמֹה הַמֶּלֶךְ אָמַר בְּמִשְׁלֵי (כב, ו): "חֲנֹךְ לַנַּעַר עַל פִּי דַרְכּוֹ גַּם כִּי יַזְקִין לֹא יָסוּר מִמֶּנָּה". זֶהוּ עִקַּר הַחִנּוּךְ! שֶׁלֹא בִּלְבַד שֶׁהַנַּעַר נַעַר, וְיַד אָבִיו עוֹדָהּ תַּקִּיפָה עָלָיו, יִשְׁמַע לוֹ וְיַעֲשֶׂה כְּמִצְווֹתָיו, אֶלָּא גַּם כְּשֶׁיִּגְדַּל וְהוּא בִּרְשׁוּתוֹ - אַף כִּי יַזְקִין, לֹא יָסוּר מִמֶּנָּה. כִּי הַחִנּוּךְ לֹא צִוּוּי בִּלְבַד הוּא שֶׁמְּצַוֶּה אֶת בְּנוֹ אוֹ אֶת תַּלְמִידוֹ: עֲשֵׂה כָּךְ וְכָךְ, גַּם לֹא הֶרְגֵּל בִּלְבַד הוּא שֶׁמַּרְגִּילוֹ לַעֲשׂוֹת מַעֲשִׂים טוֹבִים. יוֹתֵר גָּדוֹל וְיוֹתֵר פּוֹעֵל מִן הַצִּוּוּי וּמִן הַהֶרְגֵּל הוּא הַחִנּוּךְ. וּשְׁנֵי אֵלֶּה - הַצִּוּוּי וְהַהֶרְגֵּל - רַק כְּלֵי תַּשְׁמִישׁוֹ הֵם, שֶׁהַמְחַנֵּךְ מֻכְרָח לְהִשְׁתַּמֵּשׁ בָּהֶם לְצַוּוֹתוֹ וּלְהַרְגִּילוֹ כְּדֵי לְחַנְּכוֹ בְּדֶרֶךְ ה'. (מתוך ספר "חובת התלמידים" לרה"ג הרב קלונימוס קלמיש זצ"ל הי"ד, בראשיתו)

~ מהות המלה "חינוך"

כָּתוּב בְּסֵפֶר "חוֹבַת הַתַּלְמִידִים" (שם): "הַכַּוָּנָה הִיא - לְגַדֵּל וּלְפַתֵּחַ אֶת טִבְעוֹ וְהַכְשָׁרָתוֹ שֶׁל הַיֶּלֶד שֶׁנִּמְצְאָה בּוֹ בְּמִדָּה אוֹ בְּכֹחַ וּבְהֶעְלֵם לְבַד לְגַלּוֹתָהּ. וְכֵיוָן שֶׁאִישׁ הַיִּשְׂרְאֵלִי, עוֹד בְּיַלְדוּתוֹ רוּחַ ה' נִשְׁמַת שַׁדַּי טְמוּנָה וּגְנוּזָה בּוֹ, צְרִיכִים לְגַדֵּל וּלְחַנֵּךְ אוֹתוֹ לְהוֹצִיאָהּ, לְגַלּוֹתָהּ וּלְהַפְרִיחָהּ, וְיִהְיֶה לִיהוּדִי נֶאֱמָן עוֹבֵד ה', וּבְתוֹרָתוֹ מֵעַצְמוֹ יֶחְפָּץ".

[[מִי אֲנַחְנוּ?]]

בַּדּוֹר הַקּוֹדֵם הָיְתָה מִשְׁמַעַת חֵרֶף כָּל הַקְּשָׁיִים, וְאִלּוּ בְּדוֹרֵנוּ - עִם רֹב הַשִּׁכְלוּלִים - בְּכָל זֹאת אֵין שְׁלִיטָה

לֹא אַחַת מִתְגַּנְּבוֹת מַחֲשָׁבוֹת נוּגוֹת אוֹדוֹת עַצְמֵנוּ: הִנֵּה פַּעַם, בַּדּוֹרוֹת הַקּוֹדְמִים, אַף עַל פִּי שֶׁהַמַּצָּב הַכַּלְכָּלִי הָיָה בְּכִי רַע, וַאֲפִלּוּ אוֹתָם שֶׁהָיוּ עֲשִׁירִים, מִכָּל מָקוֹם לֹא הָיוּ לָהֶם אֶת הָאֶמְצָעִים הַמְשֻׁכְלָלִים שֶׁיֵּשׁ לָנוּ הַיּוֹם, וּמִמֵּילָא מוּבָן, שֶׁהַמַּאֲמָץ הָיָה רַב יוֹתֵר. לְדֻגְמָא: בַּדּוֹרוֹת הַקּוֹדְמִים, אִם רָצוּ לֶאֱפוֹת לֶחֶם, הָיָה עֲלֵיהֶם לִטְחֹן חִטָּה בְּצוּרָה יָדָנִית, לָלוּשׁ וְלֶאֱפוֹת, וְלֹא תָמִיד הָיָה תַּנּוּר בַּבַּיִת, וְהָיוּ צְרִיכִים לָגֶשֶׁת לִמְקוֹם הָאֲפִיָּה שֶׁהָיָה מִחוּץ לְבֵיתָם. כְּמוֹ כֵן, אִם הָיוּ צְרִיכִים מַיִם, הָיָה עֲלֵיהֶם לִשְׁאֹב מִן הַבְּאֵר, וְגַם הֵם הָיוּ בְּמִדָּה. וְכֵן עַל זוֹ הַדֶּרֶךְ בְּכָל הַפְּעֻלּוֹת שֶׁהָיוּ מַצְרִיכוֹת מַאֲמָץ גָּדוֹל בְּיַחַס לְדוֹרֵנוּ, וְאַף עַל פִּי כֵן חִנְּכוּ בִּמְסִירוּת נֶפֶשׁ וְגִדְּלוּ יְלָדִים לְתִפְאָרָה.

וְאִלּוּ לְעֻמַּת זֹאת בְּדוֹרֵנוּ - אַף עַל פִּי שֶׁיֵּשׁ אֶת כָּל הַמִּכְשׁוּר, כְּגוֹן: טֶלֶפוֹן, תַּנּוּר אֲפִיָּה, קֶמַח מוּכָן וְלֶחֶם מוּכָן מֵהַרְבֵּה סוּגִים, כָּךְ גַּם הַכְּבִיסָה שֶׁמְּכַבְּסִים - הַכִּבּוּס נַעֲשֶׂה עַל יְדֵי מְכוֹנָה, וְשֶׁלֹא לְדַבֵּר עַל הַמִּיקְרוֹגַל וְעַל מְיַבֵּשׁ הַכְּבִיסָה וְשׁוֹאֵב הָאָבָק, וְעוֹד וָעוֹד מִכְשׁוּר חָדִישׁ. וְחֵרֶף זֹאת עֲדַיִן קָשֶׁה בְּחִנּוּךְ הַיְלָדִים, וַאֲפִלּוּ יוֹתֵר קָשֶׁה מֵהַדּוֹרוֹת הַקּוֹדְמִים, עַד שֶׁכִּמְעַט שֶׁאֲנַחְנוּ "מְרִימִים יָדַיִם". עוֹד זוֹכְרִים אֲנַחְנוּ הֵיטֵב אֵיךְ שֶׁבְּמַבָּט בִּלְבַד יָדַעְנוּ מָה הַהוֹרִים שֶׁלָּנוּ רוֹצִים מֵאִתָּנוּ, הוֹרַדְנוּ רֹאשׁ וְעָשִׂינוּ אֶת רְצוֹנָם בְּצַיְּתָנוּת. לֹא הָיָה לָנוּ מָקוֹם לְתַבְעָנוּת, אֶלָּא אַדְּרַבָּה, הַהֵפֶךְ - תָּמִיד חָשַׁבְנוּ אֵיךְ לְרַצּוֹת אֶת הַהוֹרִים. וְאִלּוּ הַיּוֹם זֶה בְּדִיּוּק לְהֵפֶךְ: יֵשׁ מִכְשׁוּר, יֵשׁ "לוּקְסוּס", אֲבָל אֵין חִנּוּךְ, אֵין שְׁלִיטָה. פָּשׁוּט מַצָּב מְיָאֵשׁ. מִי אֲנַחְנוּ? עַצְלָנִים? טִפְּשִׁים? מַחֲשָׁבוֹת כָּאֵלּוּ וְדוֹמוֹת צָפוֹת וּמַטְרִידוֹת אוֹתָנוּ, וְיֵשׁ פְּעָמִים שֶׁאֲנַחְנוּ מְהַרְהֲרִים זֹאת בְּקוֹל: מִי אֲנַחְנוּ?! מַה קּוֹרֶה אִתָּנוּ?!

הָבָה נְנַסֶּה לַעֲמֹד עַל שֹׁרֶשׁ הַדְּבָרִים.

בְּדוֹרוֹת עָבָרוּ הַנֹּעַר נִזּוֹן בְּעִקָּר מֵהַתָּא הַמִּשְׁפַּחְתִּי, וְלָכֵן גַּם צִיֵּת לוֹ, וְאִלּוּ בְּדוֹרוֹת אַחֲרוֹנִים הַנֹּעַר חָשׂוּף לְדֵעוֹת מִכָּל הָעוֹלָם וְלָכֵן גַּם חוֹשֵׁב שֶׁהוּא יוֹדֵעַ, וְלָכֵן לֹא מְצַיֵּת.

הִנֵּה כָּתַב הָרַב קְלוֹנְמוּס קַלְמִישׁ זַצַ"ל וַה' יִקֹּם דָּמוֹ, בְּסֵפֶר "חוֹבַת הַתַּלְמִידִים" (עמ' טו), וְזֶה לְשׁוֹנוֹ: לֹא בְהַשְׁעָרוֹת, רַק בְּחֻקִּים אֵיתָנִים וְעֻבְדּוֹת חֲזָקוֹת עָלֵינוּ לְבָאֵר בָּרִאשׁוֹנָה מָה הַחִלּוּק בֵּין דּוֹר לְדוֹר; לָמָּה בַּדּוֹרוֹת הַקּוֹדְמִים לָנוּ, כָּל חִנּוּךְ שֶׁהוּא הָיָה מוֹעִיל; תַּלְמִידֵי כָּל מְלַמֵּד וּבְנֵי כָּל אָב, רֻבָּם כְּכֻלָּם הָיוּ עוֹבְדֵי ה', וְלֹא כֵן עַתָּה. הַסִּבָּה הַפְּשׁוּטָה וְהָעִקָּרִית הִיא, שֶׁהַנֹּעַר קָם וְחוֹשֵׁב אֶת עַצְמוֹ לְאִישׁ בְּטֶרֶם בָּא מוֹעֲדוֹ. לֹא הַשְׁעָרָה בְדוּיָה אֲנַחְנוּ אוֹמְרִים בָּזֶה, כִּי גַּם כָּל הָעוֹלָם מְקוֹנֵן עַל זֶה, וְלֹא אֶת הַטַּעַם וְהַסִּבָּה בָּאנוּ לְבָאֵר לָמָּה קָם הַנֹּעַר לַחְשֹׁב אֶת עַצְמוֹ בְּדַעַת וְרָצוֹן, בְּעוֹד בּוֹ דַּעַת מְהֻפָּךְ וְרָצוֹן בֹּסֶר מַר. וְעוֹד הוֹדִיעוּ לָנוּ מֵרֹאשׁ חֲכָמֵינוּ, זִכְרוֹנָם לִבְרָכָה (סוטה מט.): בְּעִקְבְתָּא דִמְשִׁיחָא חֻצְפָּא יִסְגֵּא. גַּם זֹאת חֻצְפָּא הִיא לַחְשֹׁב אֶת עַצְמוֹ וְאֶת דַּעְתּוֹ לְנֶאֱמָנִים וּבְטוּחִים לִסְמֹךְ עֲלֵיהֶם. הַדָּבָר כָּל כָּךְ הִתְלַקַּח, עַד שֶׁמִּשְׁתּוֹמְמִים אָנוּ לִפְעָמִים לִרְאוֹת תִּינוֹקוֹת קְטַנִּים מַמָּשׁ אֵיךְ שֶׁרוּחַ עַצְמִית וְאֹמֶץ מְדֻמֶּה זֶה כְּבָר מְבַצְבְּצִים וְעוֹלִים בָּהֶם לַחְשֹׁב אֶת עַצְמָם לַאֲנָשִׁים. עַד כָּאן לְשׁוֹנוֹ.

דִּבְרֵי הָרַב הַנַּ"ל נֶאֶמְרוּ לִפְנֵי כְּשִׁשִּׁים שָׁנָה, וְרוֹאִים זֹאת בַּעֲלִיל בְּדוֹרֵנוּ בְּצוּרָה חֲרִיפָה וּבְרוּרָה.

אָמְנָם יֵשׁ טַעַם נוֹסָף לַמַּרְדָנוּת וְהָעַצְמָאוּת עַל פִּי דִּבְרֵי הָרַב שִׁמְשׁוֹן רְפָאֵל הִירְשׁ זַצַ"ל, שֶׁחַי בְּגֶרְמַנְיָה לִפְנֵי כְּמֵאָה וַחֲמִשִּׁים שָׁנָה. הוּא מְצַיֵּן אֶת הַסִּבָּה לַיְרִידָה הָרוּחָנִית וְהַמּוּסָרִית וְהַקֹּשִׁי הַחִנּוּכִי בַּדּוֹרוֹת הָאַחֲרוֹנִים וְגַם בְּדוֹרוֹ, וְזֹאת מִשּׁוּם שֶׁיֵּשׁ הֶבְדֵּל בֵּין הַחַיִּים שֶׁל יְהוּדֵי אַשְׁכְּנַז בִּזְמַן שֶׁחָיוּ בַּגֶּטָּאוֹת, לְעֻמַּת צוּרַת הַחַיִּים לְאַחַר שֶׁקִּבְּלוּ זְכֻיּוֹת כְּאֶזְרָחִים מִן הַשּׁוּרָה וְהֻרְשׁוּ לְנַהֵל אֹרַח חַיִּים בְּכָל הַמְּדִינָה. וּמָה הַהֶבְדֵּל? הִנֵּה, כַּאֲשֶׁר חָיוּ בַּגֶּטּוֹ בִּלְבַד, כָּל הַיְלָדִים רָאוּ חִנּוּךְ אָחִיד, תּוֹרָה, מִצְווֹת וְיִרְאַת ה'. וְגַם אֵלֶּה שֶׁלֹא רָאוּ בְרָכָה בְּלִמּוּדָם, גָּדְלוּ כַּאֲנָשִׁים יִרְאֵי ה', מִשּׁוּם שֶׁזּוֹ הָיְתָה הַדֶּרֶךְ הַיְחִידָה שֶׁרָאוּ, וְרַק אוֹתָהּ עוֹדְדוּ אֲבוֹתֵיהֶם. וְאִלּוּ לְעֻמַּת זֹאת - כַּאֲשֶׁר יָצְאוּ לַמֶּרְחָב הַגַּשְׁמִי מִחוּץ לְכָתְלֵי הַגֶּטּוֹ, הַיְלָדִים כְּבָר רָאוּ מְצִיאוּת אַחֶרֶת, שָׁמְעוּ דֵּעוֹת נְבוּבוֹת, וְהָלְכוּ שְׁבִי אַחֲרֵיהֶן וְנָפְלוּ בְּרִשְׁתָּן. תַּעֲנוּגוֹת הָעוֹלָם קָסְמוּ לָהֶם, הַקִּדְמָה הַחָמְרִית הִוְּתָה מַטְּרַת חַיֵּיהֶם, וּמִמֵּילָא רָאוּ אֶת הוֹרֵיהֶם כַּאֲנָשִׁים "מְיֻשָּׁנִים", וְכָךְ נוֹצַר נֶתֶק רִגְשִׁי בֵּין הַבָּנִים לַאֲבוֹתֵיהֶם שֶׁהוֹבִיל לְנִכּוּר, שֶׁאַף גָּבַל בְּחֻצְפָּה.

דִּבְרֵי הָרַב שִׁמְשׁוֹן רְפָאֵל הִירְשׁ תּוֹאֲמִים גַּם לְדוֹרֵנוּ. וְאֶפְשָׁר לוֹמַר, שֶׁבְּדוֹרֵנוּ הַבְּעָיָה הֶחֱרִיפָה בְּיֶתֶר שְׂאֵת - אִם מִשּׁוּם הִתְפַּתְּחוּת כְּלֵי הַתִּקְשֹׁרֶת, שֶׁכָּל יֶלֶד שׁוֹמֵעַ דֵּעוֹת מִכָּל הָעוֹלָם - בָּרַדְיוֹ, בַּטֶּלֶוִיזְיָה, בַּמַּחְשֵׁב, בָּאִינְטֶרְנֵט, וְאִם בָּעִתּוֹנוּת. זֹאת וְעוֹד, הַתַּחְבּוּרָה הַמִּתְקַדֶּמֶת מְאַפְשֶׁרֶת מִפְגָּשִׁים עִם אֲנָשִׁים מִכָּל קַצְוֵי הַמְּדִינָה, וַאֲפִלּוּ מִכָּל קַצְוֵי עוֹלָם בְּצוּרָה קַלָּה מְאֹד. וְאִם לֹא דַי בְּכָךְ, הֲרֵי שֶׁיֵּשׁ גַּם גִּבּוּי מְדִינִי לְעַצְמָאוּת הַיְלָדִים הַמּוֹבִילָה לְמֶרֶד מְעֻגָּן בַּחֹק, וְאֵין זֶה סוֹד שֶׁהַתִּקְשֹׁרֶת מְפַרְסֶמֶת וּמְעוֹדֶדֶת לְעַצְמָאוּת וּמֶרֶד הַנַּ"ל, וְלָכֵן אֵין זֶה פֶּלֶא שֶׁבְּדוֹרֵנוּ הַחִנּוּךְ קָשֶׁה יוֹתֵר. הֵן אֱמֶת וְיַצִּיב, שֶׁבְּדוֹרֵנוּ, הָאֶמְצָעִים הַטֶּכְנִיִּים הָעוֹמְדִים לִרְשׁוּתֵנוּ מְקִלִּים מְאֹד, וְכָאָמוּר לְעֵיל, וְאִם כֵּן, לִכְאוֹרָה אֲנַחְנוּ אֲמוּרִים לִהְיוֹת פְּנוּיִים יוֹתֵר וּלְהִתְמַסֵּר לְחִנּוּךְ יְלָדֵינוּ. אוּלַם הָאֱמֶת הִיא, שֶׁכָּךְ נִרְאִים פְּנֵי הַדְּבָרִים בְּמַבָּט שִׁטְחִי, אֲבָל כְּשֶׁנִּתְבּוֹנֵן, נַגִּיעַ לְמַסְקָנָא, שֶׁאֵין שׁוּם הַשְׁוָאָה אוֹ אִזּוּן עַל יְדֵי הָאֶמְצָעִים הַטֶּכְנִיִּים הַנַּ"ל, וְזֹאת מִכַּמָּה סִבּוֹת:

א. גַּם כַּאֲשֶׁר יֵשׁ אֶמְצָעִים טֶכְנִיִּים, עֲדַיִן אֵין זֶה עֲרֻבָּה שֶׁנִּהְיֶה פְּנוּיִים, מִשּׁוּם שֶׁכָּל אֶמְצָעִי דּוֹרֵשׁ "מְחִיר". לְמָשָׁל אַחְזָקַת טֶלֶפוֹן, פֶּלֶאפוֹן, מְיַבֵּשׁ, מְכוֹנִית, חַשְׁמַל, מַיִם וְכוּ', מַצְרִיכִים תַּשְׁלוּם - אִם זֶה תַּשְׁלוּם הַקְּנִיָּה, וְאִם זֶה אַחְזָקָה שׁוֹטֶפֶת, וְכֵן עַל זוֹ הַדֶּרֶךְ. וְכַמּוּבָן, שֶׁכְּדֵי לְהַשִּׂיג כֶּסֶף יֵשׁ לָצֵאת לַעֲבֹד, וַעֲבוֹדָה תּוֹפֶסֶת לָנוּ אֶת הָרֹאשׁ. וְכָךְ בְּעֶצֶם, בִּמְקוֹם לְהִתְפַּנּוֹת לְחִנּוּךְ יְלָדֵינוּ, אֲנַחְנוּ כְּבוּלִים לְהִתְחַיְּבֻיּוֹת הַמְנַתְּקוֹת אוֹתָנוּ מֵהֶם, וְהַמְּצִיאוּת מוֹכִיחָה לְכֻלָּנוּ כַּמָּה זְמַן אֲנַחְנוּ נִמְצָאִים עִם הַיְלָדִים בְּפֹעַל.

זֹאת וְעוֹד, גַּם בְּהַנִּיחַ שֶׁהַשֶּׁפַע בְּאֶמְצָעִים טֶכְנִיִּים אֵינָם דּוֹרְשִׁים שִׁעְבּוּד מָמוֹנִי וְגוּפָנִי, עֲדַיִן אֵין לְהַשְׁווֹת אֶת עָצְמַת וְגֹדֶל הַסִּכּוּן עַל הָרוּחָנִיּוּת שֶׁל הַיֶּלֶד עַל יְדֵי אֶמְצְעֵי הַתִּקְשֹׁרֶת וְהָעוֹלָם הָרָחָב כַּנַּ"ל בְּסִבָּה שְׁנִיָּה, לְעֻמַּת הַיְכֹלֶת הַטֶּכְנִית שֶׁאֲמוּרָה לְהַוּוֹת מִשְׁקָל כְּנֶגֶד. וְאֵין לְהַשְׁווֹת אֶת מַאֲמַץ הַהוֹרִים נֶגֶד הַתִּקְשֹׁרֶת הַנַּ"ל וּכְנֶגֶד רוּחַ הַמַּרְדָנוּת הַמֻּקְדֶּמֶת שֶׁל הַיֶּלֶד, כִּי בְּוַדַּאי שֶׁהַרְבֵּה יוֹתֵר מַתִּישׁ הַמַּאֲבָק הָרוּחָנִי מֵהַמַּאֲבָק הַגַּשְׁמִי. וּמִמֵּילָא מוּבָן, שֶׁהַשִּׁכְלוּלִים הַחָמְרִיִּים אֵינָם תְּרוּפָה לִבְעָיַת הַחִנּוּךְ, כִּי לִפְתֹּר בְּעָיָה רוּחָנִית דָּרוּשׁ מַאֲמָץ הַרְבֵּה יוֹתֵר גָּדוֹל.

{P מַאֲמַץ הַהוֹרִים בְּדוֹרֵנוּ רָאוּי לְהַעֲרָכָה מְיֻחֶדֶת. P לֶעָתִיד לָבוֹא יִכָּתֵב סֵפֶר שֶׁיְּתַעֵד אֶת מַעֲשֵׂינוּ וְיִהְיֶה כְּצִיּוּן דֶּרֶךְ לַדּוֹרוֹת הַבָּאִים}

מִכֵּיוָן שֶׁכֵּן, עָלֵינוּ לְהָבִין, שֶׁאֲנַחְנוּ כְּהוֹרִים כֵּן עוֹשִׂים מַאֲמָץ, וְלֹא פָּחוֹת מֵהַדּוֹרוֹת הַקּוֹדְמִים. אַדְּרַבָּה, הַמַּאֲבָק וְהַמַּאֲמָץ שֶׁל הַהוֹרִים בַּדּוֹר הַזֶּה הוּא גָּדוֹל מְאֹד וְרָאוּי לְהַעֲרָכָה, וּבִפְרָט לְפִי מַה שֶּׁכָּתַב הָרַב הַמְקֻבָּל רַבִּי חַיִּים וִיטָאל זַצַ"ל (הובא בספר "אור לציון" עמ' כח), וְזֶה לְשׁוֹנוֹ: פַּעַם שָׁאַלְתִּי לְמוֹרִי [הוּא הָאֲרִ"י זַ"ל] וְאָמַר לִי: דַּע לְךָ, כִּי אֵין גַּדְלוּת הַנֶּפֶשׁ תְּלוּיָה כְּפִי מַעֲשֵׂה הָאָדָם - רַק לְפִי הַזְּמַן וְהַדּוֹר הַהוּא, כִּי מַעֲשֶׂה קָטָן מְאֹד בַּדּוֹר הַזֶּה שָׁקוּל בְּכַמָּה מִצְווֹת גְּדוֹלוֹת שֶׁבְּדוֹרוֹת אֲחֵרִים. כִּי בְּדוֹרוֹת אֵלּוּ הַקְּלִפָּה גּוֹבֶרֶת מְאֹד מְאֹד לְאֵין קֵץ - מַה שֶּׁאֵין כֵּן בְּדוֹרוֹת רִאשׁוֹנִים, וְאִלּוּ הָיִיתִי בַּדּוֹרוֹת הָרִאשׁוֹנִים, הָיוּ מַעֲשַׂי וְחָכְמָתִי נִפְלָאִים. עַד כָּאן לְשׁוֹנוֹ. וְאִם בְּדוֹרוֹ שֶׁל מַהַרְח"וּ מַעֲשֶׂה קָטָן נֶחְשָׁב גָּדוֹל לְעֻמַּת דּוֹרוֹת הָרִאשׁוֹנִים - בְּדוֹרֵנוּ זֶה עַל אַחַת כַּמָּה וְכַמָּה שֶׁכָּל מַעֲשֶׂה קָטָן שָׁקוּל הַרְבֵּה מְאֹד, וְכָל מַאֲמָץ בַּחִנּוּךְ נֶחְשָׁב מְאֹד, וְאַשְׁרֵי הַהוֹרִים הַזּוֹכִים לְהִתְאַמֵּץ עֲבוּר חִנּוּךְ יַלְדֵיהֶם. אֵין קֵץ וְשִׁעוּר לִשְׂכָרָם בָּעוֹלָם הַבָּא.

חִזּוּק נוֹסָף נוּכַל לְהִתְחַזֵּק מִמַּה שֶּׁהוּבָא בְּמִדְרַשׁ רוּת רַבָּה (ה, ו), וְזֶה לְשׁוֹנוֹ: "אָמַר רַבִּי יִצְחָק בַּר מַרְיוּן: בָּא הַכָּתוּב לְלַמֶּדְךָ, שֶׁאִם אָדָם עוֹשֶׂה מִצְוָה, יַעֲשֶׂנָּה בְּלֵבָב שָׁלֵם. שֶׁאִלּוּ הָיָה רְאוּבֵן יוֹדֵעַ שֶׁהַקָּדוֹשׁ־בָּרוּךְ־הוּא מַכְתִּיב עָלָיו (בראשית לז, כא) "וַיִּשְׁמַע רְאוּבֵן וַיַּצִּלֵהוּ מִיָּדָם" - בִּכְתֵפוֹ הָיָה מוֹלִיכוֹ אֵצֶל אָבִיו, וְאִלּוּ הָיָה יוֹדֵעַ אַהֲרֹן שֶׁהַקָּדוֹשׁ־בָּרוּךְ־הוּא מַכְתִּיב עָלָיו (שמות ד, יד) "הִנֵּה הוּא יֹצֵא לִקְרָאתֶךָ" - בְּתֻפִּים וּבִמְחוֹלוֹת הָיָה יוֹצֵא לִקְרָאתוֹ, וְאִלּוּ הָיָה יוֹדֵעַ בֹּעַז שֶׁהַקָּדוֹשׁ־בָּרוּךְ־הוּא מַכְתִּיב עָלָיו (רות ב, יד) "וַיִּצְבָּט־לָהּ קָלִי וַתֹּאכַל וַתִּשְׂבַּע וַתֹּתַר" - עֲגָלוֹת מְפֻטָּמוֹת הָיָה מַאֲכִילָהּ. רַבִּי כֹּהֵן וְרַבִּי יְהוֹשֻׁעַ דְּסִכְנִין בְּשֵׁם רַבִּי לֵוִי: לְשֶׁעָבַר הָיָה אָדָם עוֹשֶׂה מִצְוָה, וְהַנָּבִיא כּוֹתְבָהּ, וְעַכְשָׁו, כְּשֶׁאָדָם עוֹשֶׂה מִצְוָה, מִי כּוֹתְבָהּ? אֵלִיָּהוּ כּוֹתְבָהּ וּמֶלֶךְ הַמָּשִׁיחַ, וְהַקָּדוֹשׁ־בָּרוּךְ־הוּא חוֹתֵם עַל יְדֵיהֶם. הָדָא הוּא דִכְתִיב (מלאכי ג, טז): "אָז נִדְבְּרוּ יִרְאֵי ה' אִישׁ אֶל רֵעֵהוּ וְגוֹ'". עַד כָּאן לְשׁוֹן הַמִּדְרָשׁ.

אָמְנָם נִשְׁאֶלֶת הַשְּׁאֵלָה: וְכִי רְאוּבֵן, אַהֲרֹן וּבֹעַז רוֹדְפִים אַחַר הַכָּבוֹד? וּמִשּׁוּם שֶׁיְּפַרְסְמוּ אוֹתָם הָיוּ מוּכָנִים לַעֲשׂוֹת אֶת הַמִּצְוָה בְּיֶתֶר שְׁלֵמוּת?! לא יַעֲלֶה עַל הַדַּעַת! שֶׁהֲרֵי מְדֻבָּר בְּצַדִּיקִים גְּדוֹלִים. וּלְחַדֵּד זֹאת, נְתָאֵר לָנוּ אֶת הַ"בַּבָּא סָאלִי", רַבֵּנוּ יִשְׂרָאֵל אֲבוּחֲצִירָא זַצַ"ל - הַאִם הוּא יְקַיֵּם מִצְווֹת בִּשְׁבִיל כָּבוֹד? בְּוַדַּאי שֶׁלֹא! אָז פָּשׁוּט שֶׁרְאוּבֵן, אַהֲרֹן וּבוֹעַז לֹא קִיְּמוּ מִצְווֹת בִּשְׁבִיל פִּרְסוּם וְכָבוֹד.

אֶלָּא הַסִּבָּה הִיא, מִשּׁוּם שֶׁהֵם לֹא יָדְעוּ שֶׁהֵם יִהְיוּ לְאוֹת וּלְדֻגְמָא לַדּוֹרוֹת הַבָּאִים, וְלָכֵן פָּעֲלוּ בַּצּוּרָה הָרְגִילָה, אֲבָל אִלּוּ יָדְעוּ שֶׁהֵם יִזָּכְרוּ עַל סֵפֶר וִישַׁמְּשׁוּ כְּדֻגְמָא חִיּוּבִית, הָיוּ פּוֹעֲלִים בְּצוּרָה נִמְרֶצֶת וְאֵיכוּתִית הַטְּעוּנָה פְּעִילוּת מֵעַל לַנִּדְרָשׁ בְּמִקְרֶה שֶׁאֵינוֹ דֻגְמָא.

וְהִנֵּה, הַמִּדְרָשׁ מְגַלֶּה לָנוּ דָּבָר נִפְלָא. הַמִּדְרָשׁ מְגַלֶּה שֶׁגַּם עָלֵינוּ יִהְיֶה סֵפֶר הִיסְטוֹרְיָה לֶעָתִיד לָבוֹא, יִכְתְּבוּ עָלֵינוּ כֵּיצַד פָּעַלְנוּ, כֵּיצַד חִנַּכְנוּ, כֵּיצַד הִתְמוֹדַדְנוּ בַּנִּסְיוֹנוֹת הָרַבִּים וְלֹא נִכְנַעְנוּ, עָמַדְנוּ בִּגְבוּרָה בַּמְּשִׂימָה. וּכְמוֹ שֶׁבְּכָל דּוֹר וָדוֹר מְרִימִים עַל־נֵס אֶת גְּבוּרַת הַמַּכַּבִּים לְעֻמַּת הַיְּוָנִים וְהַמִּתְיַוְּנִים - כָּךְ תִּתְנוֹסֵס גְּבוּרַת הַהוֹרִים הָעוֹמְדִים בִּגְבוּרָה מוּל עוֹלַם הַחָמְרִיּוּת הַמָּלֵא כְּפִירָה, וְעוֹד מַרְעִין בִּישִׁין שֶׁאֵין לְהַעֲלוֹתָם בִּכְתָב. וּמַה שֶּׁבָּרוּר הוּא, שֶׁדּוֹרֵנוּ מָלֵא נִסְיוֹנוֹת כְּבֵדִים יוֹתֵר מֵהַדּוֹרוֹת הַקּוֹדְמִים, וְכַנַּ"ל בְּשֵׁם הָאֲרִ"י זַ"ל, וְלָכֵן עָלֵינוּ לִהְיוֹת כְּדֻגְמָא לַדּוֹרוֹת הַבָּאִים, בְּיָדְעֵנוּ שֶׁנִּכָּתֵב עַל סֵפֶר דִּבְרֵי הַיָּמִים שֶׁיִּכְתְּבוּ אֵלִיָּהוּ הַנָּבִיא וּמֶלֶךְ הַמָּשִׁיחַ.

נִשְׁתַּדֵּל לְחַנֵּךְ בְּצוּרָה אֵיכוּתִית, בְּשִׂמְחָה וּבְבִטָּחוֹן בַּה', שֶׁנֶּאֱמָן הוּא לְשַׁלֵּם שְׂכָרֵנוּ, וְאֵין סָפֵק שֶׁכְּדַאי הַמַּאֲמָץ בַּחִנּוּךְ, וְאַף עַל פִּי שֶׁאֵין לָנוּ עֲרֻבָּה מַה תִּהְיֶה הַתּוֹצָאָה. לֹא עָלֶיךָ הַמְּלָאכָה לִגְמֹר, וְלֹא אַתָּה בֶּן חוֹרִין לְהִבָּטֵל מִמֶּנָּה (אבות ב, טז).

חֲזַק וְנִתְחַזַּק בְּעַד יְלָדֵינוּ וּבְעַד תּוֹרַת אֱלֹקֵינוּ!

עֵצָה טוֹבָה! לֹא פַּעַם נִגְרֶמֶת לָנוּ עָגְמַת־נֶפֶשׁ תּוֹךְ כְּדֵי פְּעֻלּוֹת הַחִנּוּךְ. כּוֹאֵב לָנוּ שֶׁהֶעֱנַשְׁנוּ, כּוֹאֵב לָנוּ שֶׁלֹא יָכֹלְנוּ לְהַתִּיר לַיֶּלֶד לָצֵאת לְשַׂחֵק, לָצֵאת לְאֵרוּעַ, לְבַקֵּר קְרוֹבִים, נָזַפְנוּ בַּיֶּלֶד, קִבַּלְנוּ מִכְתָּב מִמְּקוֹם הַלִּמּוּדִים שֶׁהַיֶּלֶד לֹא מִתְנַהֵג כַּשּׁוּרָה וְלִפְעָמִים הַיֶּלֶד מִתְחַצֵּף, וּבִכְלָל - מִתְעוֹרְרִים לָנוּ חֲשָׁשׁוֹת: מַה יִּהְיֶה עִם הַיֶּלֶד הַזֶּה כְּשֶׁיִּגְדַּל, הַאִם הוּא יִשְׁמֹר מִצְווֹת, אוֹ, חַס וְחָלִילָה, הוּא יִפְרֹק עֹל? אוֹי! זֶה מַמָּשׁ מַפְחִיד! לִפְעָמִים רוֹאִים אֶת הַיֶּלֶד שֶׁהוּא מְזַלְזֵל בַּמִּצְווֹת, לֹא מִתְפַּלֵּל, לֹא מְבָרֵךְ, אוֹ מְבָרֵךְ כִּלְאַחַר יָד, וְעוֹד וָעוֹד חֲשָׁשׁוֹת הַגּוֹרְמִים לָנוּ עָגְמַת־נֶפֶשׁ. כַּמָּה דְמָעוֹת נוֹזְלוֹת בְּחַיִל.

יֵשׁ עֵצָה! בְּאוֹתָם רְגָעִים יֵשׁ לְכַוֵּן, שֶׁתִּהְיֶה עָגְמַת־הַנֶּפֶשׁ לְכַפָּרַת עֲווֹנוֹת, וְיִהְיוּ בִּמְקוֹם יִסּוּרִים אֲחֵרִים שֶׁאֲמוּרִים לָבוֹא עָלֵינוּ. וּבִפְרָט אִם בְּאוֹתָם רְגָעִים אֲנַחְנוּ בּוֹכִים - שַׁעֲרֵי דִמְעָה לֹא נִנְעָלוּ. יֵשׁ לְנַצֵּל זֹאת וְלָשֵׂאת תְּפִלָּה עַל הַיְלָדִים שֶׁיִּגְדְּלוּ לְתוֹרָה וּלְיִרְאָה בְּנַחַת. (ע"פ דברי הרב "פלא יועץ", ערך "גלות")

~ חובת החינוך

{P אַהֲבַת ה' לְאַבְרָהָם הָיְתָה מִשּׁוּם שֶׁעָמַל בְּחִנּוּךְ בָּנָיו וּבְנֵי בֵיתוֹ. P אַבְרָהָם עָמַל לְהַפְנִים אֶת עֲרָכָיו גַּם מִבְּחִינָה שִׂכְלִית}

הָיָה זֶה כַּאֲשֶׁר הַשֵּׁם יִתְבָּרַךְ גָּמַר אֹמֶר לְהַשְׁמִיד אֶת הָעִיר סְדוֹם, מִשּׁוּם שֶׁאַנְשֵׁי הָעִיר סְדוֹם הָיוּ רָעִים וְחַטָּאִים מְאֹד. אוּלָם לִפְנֵי בִּצּוּעַ הַגְּזֵרָה, הַקָּדוֹשׁ־בָּרוּךְ־הוּא רָאָה צֹרֶךְ מִבְּחִינָה מוּסָרִית לְהוֹדִיעַ עַל כָּךְ לְאַבְרָהָם. וְכָךְ מְסַפֶּרֶת לָנוּ הַתּוֹרָה:

"וַה' אָמָר הַמֲכַסֶּה אֲנִי מֵאַבְרָהָם אֲשֶׁר אֲנִי עֹשֶׂה?! וְאַבְרָהָם הָיוֹ יִהְיֶה לְגוֹי גָּדוֹל וְעָצוּם וְנִבְרְכוּ בוֹ כֹּל גּוֹיֵי הָאָרֶץ. כִּי יְדַעְתִּיו לְמַעַן אֲשֶׁר יְצַוֶּה אֶת בָּנָיו וְאֶת בֵּיתוֹ אַחֲרָיו וְשָׁמְרוּ דֶּרֶךְ ה' לַעֲשׂוֹת צְדָקָה וּמִשְׁפָּט, לְמַעַן הָבִיא ה' עַל אַבְרָהָם אֵת אֲשֶׁר דִּבֶּר עָלָיו" (בראשית יח, יז).

פֵּרוּשִׁים שׁוֹנִים נֶאֶמְרוּ עַל הַפְּסוּקִים הַנַּ"ל. אָמְנָם עַל דֶּרֶךְ הַחִנּוּךְ נִרְאֶה, בְּסִיַּעְתָּא דִשְׁמַיָּא, לְפָרֵשׁ אֶת כַּוָּנַת הַכְּתוּבִים כָּךְ:

אֵיךְ אֲנִי יָכוֹל לְהַעֲלִים מֵאַבְרָהָם אֶת אֲשֶׁר אֲנִי עוֹשֶׂה, הֲרֵי מֵאַבְרָהָם עֲתִידָה לָצֵאת מִשְׁפָּחָה מְפֹאָרָה וַעֲצוּמָה - "וְנִבְרְכוּ בוֹ כֹּל גּוֹיֵי הָאָרֶץ"?! כַּאֲשֶׁר יִרְצוּ לְהָבִיא דֻגְמָא טוֹבָה שֶׁל אֲנָשִׁים הֲגוּנִים וּמֻצְלָחִים, יַצְבִּיעוּ עַל אַבְרָהָם וּמִשְׁפַּחְתּוֹ בְּאָמְרָם: רְאוּ אֶת מִשְׁפַּחְתּוֹ שֶׁל אַבְרָהָם כַּמָּה הִיא טוֹבָה וּמֻצְלַחַת! יְהִי רָצוֹן שֶׁתִּהְיוּ כְמוֹתָם.

וְאִם תִּשְׁאַל, מִנַּיִן הָעֲרֻבָּה שֶׁאָכֵן תֵּצֵא מֵאַבְרָהָם מִשְׁפָּחָה מְפֹאָרָה וּמֻצְלַחַת?

הַתְּשׁוּבָה הִיא: "כִּי יְדַעְתִּיו לְמַעַן אֲשֶׁר יְצַוֶּה" וְגוֹ'. אֲנִי מַכִּירוֹ וְיוֹדְעוֹ שֶׁהוּא עוֹסֵק בְּחִנּוּךְ בְּנֵי בֵיתוֹ לָלֶכֶת בְּדֶרֶךְ ה' "אַחֲרָיו". דְּהַיְנוּ, שֶׁלֹא דַי שֶׁהוּא מַשְׁפִּיעַ עֲלֵיהֶם לְקַיֵּם אֶת מִצְווֹת ה' בְּעוֹדֶנּוּ חַי, שֶׁאָז אֵין זוֹ בְּעָיָה, שֶׁהֲרֵי אַבְרָהָם הָיָה חָשׁוּב מִבְּחִינָה גַּשְׁמִית, וְאָהוּב מִבְּחִינָה רוּחָנִית. וְאִם כֵּן, לֹא יִקְשֶׁה עָלָיו לְהַשְׁפִּיעַ עַל בְּנֵי בֵיתוֹ שֶׁיְּקַיְּמוּ אֶת מִצְווֹת ה' בִּשְׁבִילוֹ, מִשּׁוּם שֶׁהֵם אוֹהֲבִים וּמַעֲרִיכִים אוֹתוֹ כְּאָב וּכְמַנְהִיג דָּגוּל וּמָסוּר, אוֹ שֶׁבְּנֵי בֵיתוֹ יְקַיְּמוּ בִּשְׁבִילָם, מִשּׁוּם שֶׁיֵּשׁ לָהֶם אִינְטֶרֶס - הֵם צְרִיכִים אֶת אַבְרָהָם מִבְּחִינָה חָמְרִית, וְלָכֵן מִשְׁתַּלֵּם לָהֶם לְקַיֵּם אֶת מִצְווֹת ה'. וְזֹאת, אַף עַל פִּי שֶׁבְּנֵי בֵיתוֹ אֵינָם מְשֻׁכְנָעִים שֶׁאָכֵן עֲלֵיהֶם לְקַיֵּם אֶת מִצְווֹת ה'.

אוּלָם אַבְרָהָם "חִנֵּךְ וְהִפְנִים" לִבְנֵי בֵיתוֹ אֶת הַצֹּרֶךְ לְקַיֵּם מִצְווֹת ה', שֶׁגַּם אַחֲרֵי מוֹתוֹ הֵם יְקַיְּמוּ אוֹתָן.

וְאִם כֵּן, חֲזָקָה הִיא שֶׁיִּהְיוּ עוֹד הַרְבֵּה "אַבְרָהָמִים" כָּמוֹהוּ, וּמִמֵּילָא יִהְיוּ לְגוֹי גָּדוֹל וְעָצוּם זֶרַע קֹדֶשׁ!

הַעֲרָכָתוֹ שֶׁל ה' כְּלַפֵּי אַבְרָהָם הָיְתָה עַל הַהַדְרָכָה שֶׁהוּא מַדְרִיךְ אֶת בָּנָיו וְאֶת בֵּיתוֹ אַחֲרָיו, וְזֹאת גַּם הַסִּבָּה שֶׁה' יָבִיא עַל אַבְרָהָם אֶת אֲשֶׁר דִּבֵּר עָלָיו.

בְּפָסוּק זֶה מְגַלֶּה לָנוּ ה', שֶׁכְּדֵי לִזְכּוֹת לְבָנִים מַמְשִׁיכִים כְּמוֹ הוֹרֵיהֶם, עַל הַהוֹרִים לִהְיוֹת בִּבְחִינַת "אֲשֶׁר יְצַוֶּה"! יֵשׁ לְהַשְׁקִיעַ בְּחִנּוּךְ לַעֲבוֹדַת ה' בְּכָל הַמִּישׁוֹרִים, וְזֹאת הָעֲרֻבָּה לְחִנּוּךְ מַתְאִים.

הַטַּעֲנָה שֶׁיֵּשׁ מִשְׁפָּחוֹת בְּנֵי טוֹבִים שֶׁבְּכָל זֹאת הַחִנּוּךְ לֹא הִצְלִיחַ, וּתְשׁוּבָה לַטַּעֲנָה.

אָמְנָם, יֵשׁ הוֹרִים הַטּוֹעֲנִים: "הֲרֵי רָאִינוּ הַרְבֵּה מִשְׁפְּחוֹת בְּנֵי טוֹבִים שֶׁהַיְלָדִים שֶׁלָּהֶם יָצְאוּ לְתַרְבּוּת רָעָה, רַחְמָנָא לִצְלַן, וְאִם כֵּן, מָה הַתּוֹעֶלֶת?!"

אוּלָם הַשְׁקָפָה זוֹ פְּסוּלָה מִכַּמָּה טְעָמִים:

א. גַּם מִשְׁפָּחוֹת טוֹבוֹת הַשּׁוֹמְרוֹת תּוֹרָה וּמִצְווֹת אֵינָן "תְּעוּדַת הֶכְשֵׁר" לְחִנּוּךְ נָכוֹן. חִנּוּךְ זוֹ "סוּגְיָה", וְלָכֵן צָרִיךְ לִלְמֹד אוֹתָהּ, וְלֹא רַק "כְּמִצְוַת אֲנָשִׁים מְלֻמָּדָה".

ב. וְכִי אִם לֹא נְחַנֵּךְ, יִהְיֶה יוֹתֵר טוֹב?! הֲרֵי אֲנַחְנוּ רוֹאִים, שֶׁעַל פִּי רֹב, הַמִּשְׁפָּחוֹת הַטּוֹבוֹת שֶׁהִשְׁקִיעוּ, בְּדֶרֶךְ כְּלָל הִצְלִיחוּ, וְאִלּוּ לְעֻמָּתָן - מִשְׁפָּחוֹת שֶׁלֹא הִשְׁקִיעוּ - רֻבָּן נִכְשְׁלוּ. וְאִם כֵּן, מֶה עָדִיף? [אָמְנָם, "הָרֹשֶׁם" שֶׁהַרְבֵּה שֶׁחֻנְּכוּ עַל בִּרְכֵּי הַתּוֹרָה יָצְאוּ לְתַרְבּוּת רָעָה הוּא, מִפְּנֵי שֶׁזֶּה חָרִיג שֶׁמִּמִּשְׁפָּחָה שׁוֹמֶרֶת תּוֹרָה וּמִצְווֹת יֵצְאוּ לְתַרְבּוּת רָעָה, וְלָכֵן זֶה בּוֹלֵט וְעוֹשֶׂה רֹשֶׁם. וְכֵן לְהֵפֶךְ - כְּשֶׁיֵּשׁ רֹשֶׁם שֶׁמִּמִּשְׁפָּחוֹת לֹא שׁוֹמְרוֹת תּוֹרָה וּמִצְווֹת גָּדְלוּ יְלָדִים שׁוֹמְרֵי תּוֹרָה וּמִצְווֹת, מִשּׁוּם שֶׁהֵם חֲרִיגִים, לָכֵן הֵם בּוֹלְטִים וְהָרֹשֶׁם נִכָּר. אֲבָל הָאֱמֶת, שֶׁבְּאֹפֶן כְּלָלִי אֵין לְהַשְׁווֹת כְּלָל וּכְלָל בֵּין תּוֹצְאוֹת הַחִנּוּךְ בְּמִשְׁפָּחָה שׁוֹמֶרֶת תּוֹרָה וּמִצְווֹת, לְחִנּוּךְ בְּמִשְׁפָּחָה שֶׁאֵינָהּ שׁוֹמֶרֶת תּוֹרָה וּמִצְווֹת].

ג. גַּם אִם, חַס וְחָלִילָה, הַהוֹרִים לֹא הִצְלִיחוּ בְּחִנּוּךְ הַיְלָדִים, הֵם יְכוֹלִים לְנַחֵם אֶת עַצְמָם, שֶׁלְּפָחוֹת אֶת הַמֻּטָּל עֲלֵיהֶם הֵם עָשׂוּ - וַה' הַטּוֹב יַעֲשֶׂה אֶת שֶׁלּוֹ. וּכְמוֹ שֶׁסִּפְּרוּ לָנוּ חֲזַ"ל (ברכות י.) אֶת הַמַּעֲשֶׂה עִם חִזְקִיָּהוּ הַמֶּלֶךְ, שֶׁבָּא אֵלָיו הַנָּבִיא יְשַׁעְיָה בֶּן אָמוֹץ וְאָמַר לוֹ: "מֵת אַתָּה וְלֹא תִחְיֶה" - דְּהַיְנוּ, מֵת אַתָּה בָּעוֹלָם הַזֶּה, וְלֹא תִחְיֶה לָעוֹלָם הַבָּא. וְהַסִּבָּה לְעֹנֶשׁ חָמוּר כָּזֶה הִיא, מִשּׁוּם שֶׁלֹא עָסַקְתָּ בְּפִרְיָה וְרִבְיָה. אָמַר לוֹ חִזְקִיָּהוּ: "הֲרֵי אֲנִי רוֹאֶה בְּרוּחַ הַקֹּדֶשׁ שֶׁיֵּצֵא מִמֶּנִּי בֵּן שֶׁאֵינוֹ הָגוּן, עוֹבֵד עֲבוֹדָה זָרָה, וְאִם כֵּן, מָה הַטַּעַם שֶׁאֶעֱסֹק בְּפִרְיָה וְרִבְיָה?" עָנָה לוֹ יְשַׁעְיָה: "בְּכַבְשֵׁי דְרַחֲמָנָא לָמָּה לָךְ?" דְּהַיְנוּ, אַל תִּתְעָרֵב בְּחֶשְׁבּוֹנוֹת שָׁמַיִם! אַתָּה תַּעֲשֶׂה אֶת הַמֻּטָּל עָלֶיךָ - וַה' יַעֲשֶׂה הַטּוֹב בְּעֵינָיו. וְאָכֵן כָּךְ הָיָה, שֶׁחִזְקִיָּהוּ נָשָׂא אֶת בִּתּוֹ שֶׁל יְשַׁעְיָה, וְיָצָא מִמֶּנּוּ מְנַשֶּׁה שֶׁלֹא הִנִּיחַ עֲבוֹדָה זָרָה שֶׁלֹא עָבַד, אוּלָם בְּסוֹף יָמָיו חָזַר בִּתְשׁוּבָה.

מֵהַסִּפּוּר הַנַּ"ל לָמַדְנוּ, שֶׁיָּכוֹל לִהְיוֹת אָדָם עֲנַק רוּחַ, שֶׁיֵּשׁ לוֹ כָּל הַכִּשּׁוּרִים לְחִנּוּךְ טוֹב, וְאַף עַל פִּי כֵן אֵין לוֹ עֲרֻבָּה שֶׁאָכֵן יַצְלִיחַ בְּחִנּוּךְ בָּנָיו. וִיתֵרָה מִזֹּאת לָמַדְנוּ - שֶׁאֲפִלּוּ אִם לֹא רוֹאִים סִכּוּי לְחִנּוּךְ טוֹב, זֶה לֹא פּוֹטֵר אוֹתָנוּ מִלְּחַנֵּךְ, וַה' הַטּוֹב יַעֲשֶׂה הַטּוֹב בְּעֵינָיו.

וּמִי יוֹדֵעַ, אִלּוּ חִזְקִיָּהוּ לֹא הָיָה מְלַמֵּד אֶת מְנַשֶּׁה וּמְחַנְּכוֹ כִּדְבָעֵי לַתּוֹרָה, יִתָּכֵן שֶׁמְּנַשֶּׁה לֹא הָיָה חוֹזֵר בִּתְשׁוּבָה.

הָאִכְפַּתִּיּוּת בַּעֲבוֹדַת ה' הִיא הַמּוֹדֵד לְעָצְמַת אַהֲבַת ה'

וּבְהִזְדַּמְּנוּת זוֹ נַעְתִּיק אֶת דִּבְרֵי מָרָן הַגָּאוֹן הַקָּדוֹשׁ צַדִּיק יְסוֹד עוֹלָם, הָרַב רַחֲמִים חַי חְוִיתָה הַכֹּהֵן זצוק"ל עַל דִּבְרֵי הַמַּגִּיד בַּהַגָּדָה "וְאֶת עֲמָלֵנוּ - אֵלּוּ הַבָּנִים", וְזֶה לְשׁוֹנוֹ:

הִנֵּה בָּזֶה יֵשׁ לְפָרֵשׁ מַאֲמַר חֲזַ"ל בַּגְּמָרָא: אַשְׁרֵי מִי שֶׁעֲמָלוֹ בַתּוֹרָה וְעוֹשֶׂה נַחַת רוּחַ לְיוֹצְרוֹ וְכוּ'. דְּהִנֵּה אֲנַחְנוּ רוֹאִים, שֶׁאָדָם שֶׁהוּא יְרֵא שָׁמַיִם וְכָל מַעֲשָׂיו וְעִנְיָנָיו הֵם עַל פִּי הַתּוֹרָה וְהַיִּרְאָה, וּבָזֶה נֵדַע אִם עָשָׂה כֵן מֵאַהֲבָתוֹ יִתְבָּרַךְ בְּלֵב שָׁלֵם, אוֹ רַק מִפְּנֵי שֶׁהֻרְגַּל בְּכָךְ מִנְּעוּרָיו וְיִקְשֶׁה בְעֵינָיו לַעֲזֹב אֶת הֶרְגֵּלוֹ, כִּי הַהֶרְגֵּל עַל דָּבָר - שִׁלְטוֹן.

הִנֵּה יֵשׁ לָנוּ נִסָּיוֹן וּבְחִינָה גְּדוֹלָה בָּזֶה - אִם הוּא מַדְרִיךְ בָּנָיו וּמְחַנְּכָם בְּדַרְכֵי הַתּוֹרָה וְהַיִּרְאָה וּמְלַמְּדָם תּוֹרָה, בָּזֶה נֵדַע, שֶׁמַּה שֶּׁהוּא מִתְנַהֵג בְּיִרְאַת ה', הוּא מִפְּנֵי אַהֲבָתוֹ לַשֵּׁם יִתְבָּרַךְ בְּלֵב שָׁלֵם וְנֶפֶשׁ חֲפֵצָה. אַךְ אִם אֲנַחְנוּ רוֹאִים שֶׁהוּא מַעְלִים עַיִן מִבָּנָיו וְהֵם עוֹשִׂים מַה שֶּׁלִּבָּם חָפֵץ, וְגַם לֹא טָרַח עַל בָּנָיו לְלַמְּדָם תּוֹרָה - הִנֵּה בָּזֶה נֵדַע כִּי לֹא מֵאַהֲבָתוֹ הוּא עוֹשֶׂה כֵן, רַק מִפְּנֵי שֶׁכָּךְ הֻרְגַּל מִנְּעוּרָיו.

וְהַמָּשָׁל בָּזֶה, לְמִי שֶׁהוּא שׁוֹאֵף הַטַּבָּק אוֹ מְעַשֵּׁן הַסִּיגָרִיָּה וְאֵין אֲנַחְנוּ יוֹדְעִים אִם הוּא עוֹשֶׂה בְחֵפֶץ לֵב אוֹ רַק מִפְּנֵי שֶׁכָּךְ הֻרְגַּל, כַּאֲשֶׁר אֲנַחְנוּ רוֹאִים שֶׁהוּא מְלַמֵּד אֶת בָּנָיו לַעֲשׂוֹת כָּמוֹהוּ, אָז נֵדַע שֶׁבְּחֵפֶץ לֵב הוּא עוֹשֶׂה, וְאִם אֲנַחְנוּ רוֹאִים לְהֵפֶךְ - שֶׁכַּאֲשֶׁר יִרְאֶה אֶת בָּנָיו עוֹשִׂים כָּמוֹהוּ, הוּא גוֹעֵר בָּהֶם וּמוֹכִיחָם, אָז מֻכְרָח שֶׁמַּה שֶּׁהוּא עוֹשֶׂה כֵן, בַּעֲבוּר שֶׁכְּבָר הֻרְגַּל בְּכָךְ וְלֹא יוּכַל לַעֲזֹב אֶת הֶרְגֵּלוֹ.

וּבָזֶה פֵּרְשׁוּ הַמְפָרְשִׁים, זִכְרוֹנָם לִבְרָכָה, כַּוָּנַת הַפָּסוּק "וְאָהַבְתָּ אֵת ה' וְגוֹ' וְשִׁנַּנְתָּם לְבָנֶיךָ וְגוֹ'". רוֹצֶה לוֹמַר, בָּזֶה נֵדַע אֶת הָאָדָם אִם הוּא אוֹהֵב אֶת ה' מִלֵּב וָנֶפֶשׁ, הוּא כַּאֲשֶׁר אֲנַחְנוּ רוֹאִים שֶׁמַּדְרִיךְ בָּנָיו כָּמוֹהוּ לַעֲבוֹדַת ה', וּבְלִי זֶה [פֵּרוּשׁ: אִם אֵינוֹ מַדְרִיכָם וּמְחַנְּכָם לַעֲבוֹדַת ה'] - מַה שֶּׁהוּא מִתְנַהֵג בְּיִרְאַת ה', אֵינוֹ אֶלָּא מִפְּנֵי הַהֶרְגֵּל. וְזֶהוּ אַשְׁרֵי מִי שֶׁעֲמָלוֹ בַתּוֹרָה - אֵלּוּ הַבָּנִים. שֶׁמַּדְרִיךְ בָּנָיו בְּדַרְכֵי הַיִּרְאָה, וְגַם טוֹרֵחַ עֲלֵיהֶם לְלַמְּדָם תּוֹרָה. כִּי בָּזֶה נִכָּר שֶׁהוּא עוֹשֶׂה נַחַת רוּחַ לְיוֹצְרוֹ מֵאַהֲבָתוֹ אֶת ה', וְלֹא מִפְּנֵי שֶׁכָּךְ הֻרְגַּל, וְכַנִּזְכַּר לְעֵיל. עַד כָּאן לְשׁוֹנוֹ. וְהַדְּבָרִים מְבֹאָרִים וּמְדַבְּרִים בְּעַד עַצְמָם, וְאֵין צֹרֶךְ בְּפֵרוּשׁ!

אֵין סִבָּה אֲמִתִּית לַתּוֹפָעָה שֶׁהַהוֹרִים לֹא מַשְׁקִיעִים מַחֲשָׁבָה בְּחִנּוּךְ יַלְדֵיהֶם. זֶה רַק מַעֲשֵׂה שָׂטָן

אָמְנָם אִם נִתְבּוֹנֵן מְעַט, יֵשׁ פְּלִיאָה עֲצוּמָה עַל עַצְמֵנוּ (כותב שורות אלה מפנה פליאה זאת לעצמו בעיקר!). אוּלָם לִפְנֵי שֶׁנַּצִּיג אֶת הַפְּלִיאָה, הָבָה נְתָאֵר לְעַצְמֵנוּ, שֶׁלְּכָל אֶחָד מִקּוֹרְאֵי שׁוּרוֹת אֵלֶּה יֵשׁ "עֵסֶק". כְּדֻגְמָא, נִקְרָא לָעֵסֶק: "חֲנוּת".

[[כֵּיצַד מְנַהֲלִים חֲנוּת?]]

רֵאשִׁית, מְקִימִים אוֹתָהּ בְּמָקוֹם מֶרְכָּזִי, שֶׁיִּהְיוּ כַּמָּה שֶׁיּוֹתֵר לָקוֹחוֹת וְכוּ'. וְכַאֲשֶׁר הָעֵסֶק כְּבָר מִתְנַהֵל, דּוֹאֲגִים לַעֲשׂוֹת סִכּוּם יוֹמִי שֶׁל הַהַכְנָסוֹת, וְסִכּוּם שְׁבוּעִי, וּבוֹדְקִים אִם זֶה מִשְׁתַּלֵּם וּמָה אֶפְשָׁר לְשַׁפֵּר. בְּקִצּור - "הַיָּד עַל הַדֹּפֶק". הָעֵסֶק מַצְרִיךְ מְסִירוּת, עֵרָנוּת וְעִקְבִיּוּת, וְרַק אָדָם אַחֲרָאִי יוּכַל לְנַהֵל עֵסֶק כָּזֶה.

וּמְעַנְיֵן, שֶׁאִם נִשְׁאַל אֶת בַּעַל הַחֲנוּת: בִּשְׁבִיל מָה לְךָ כָּל הַמַּאֲמָץ הַזֶּה לְדַקְדֵּק מַה לִּקְנוֹת, מִמִּי לִקְנוֹת, כַּמָּה לִקְנוֹת, סִכּוּם יוֹמִי וְכוּ'? תְּנַהֵל אֶת הָעֵסֶק כָּל יוֹם אֵיךְ שֶׁנִּרְאֶה לְךָ בְּאוֹתוֹ יוֹם, לְלֹא כְּאֵבֵי רֹאשׁ וּדְאָגוֹת, וּבִכְלָל מַדּוּעַ אַתָּה דּוֹאֵג לַפַּרְנָסָה?

עַל פִּי רֹב, הַתְּשׁוּבָה תִּהְיֶה: אִם הַיָּד לֹא תִהְיֶה עַל הַדֹּפֶק, הָעֵסֶק עָלוּל לִקְרֹס. וַאֲשֶׁר שָׁאַלְתָּ מַדּוּעַ אֲנִי דּוֹאֵג לַפַּרְנָסָה - וְכִי אֵיךְ לֹא? הֲרֵי יֵשׁ לִי אִשָּׁה וִילָדִים, וַאֲנִי מְחֻיָּב לִדְאֹג לְפַרְנָסָתָם.

יוֹצֵא לָנוּ, שֶׁבְּעֶצֶם הַיְלָדִים הֵם הָעִקָּר - וְהָעֵסֶק הוּא הַטָּפֵל. וְאִם כָּךְ, נִשְׁאַל אֶת עַצְמֵנוּ: הַאִם אֲנַחְנוּ מַשְׁקִיעִים בַּיְלָדִים [שֶׁהֵם, לְמַעֲשֶׂה, הַמַּטָּרָה וְהָעִקָּר] כְּמוֹ שֶׁאֲנַחְנוּ מַשְׁקִיעִים בָּעֵסֶק? הַתְּשׁוּבָה הִיא שְׁלִילִית! וּמַדּוּעַ? אוּלַי נַרְגִּיעַ אֶת עַצְמֵנוּ בְּתֵרוּץ, שֶׁהֲרֵי אֲנַחְנוּ מֻכְרָחִים לְהַשְׁקִיעַ אֶת כֹּחֵנוּ בָּעֵסֶק, שֶׁאִלּוּלֵא כֵן, הַיְלָדִים לֹא יוּכְלוּ לְהִתְקַיֵּם.

הָאֱמֶת, שֶׁתְּשׁוּבָה כָּזוֹ הִיא כְּעֵין כּוֹסוֹת רוּחַ לְמֵת, שֶׁהֲרֵי אֲנַחְנוּ יוֹדְעִים הֵיטֵב - כַּאֲשֶׁר יֵשׁ סָפֵק עַל יַצִּיבוּת בָּעֵסֶק, אֲנַחְנוּ נַשְׁקִיעַ כָּל רֶגַע פָּנוּי [גַּם מֵעֵבֶר לִשְׁעוֹת הָעֲבוֹדָה] כְּדֵי לְיָעֵל אוֹתוֹ.

נוּ, נִשְׁאַל אֶת עַצְמֵנוּ: הַאִם זֶה קוֹרֶה גַּם כַּאֲשֶׁר יֵשׁ לָנוּ סָפֵק [וּלְמַעֲשֶׂה זֶה תָּמִיד בְּסָפֵק] בְּיַצִּיבוּת הַיֶּלֶד? הַאִם אֲנַחְנוּ מְנַצְּלִים כָּל רֶגַע פָּנוּי לְיַצֵּב אֶת הַיֶּלֶד? הַתְּשׁוּבָה הִיא שְׁלִילִית!

וְהַשְּׁאֵלָה הַנִּשְׁאֶלֶת הִיא - מַדּוּעַ?! וּמַה גַּם, שֶׁעֵסֶק הַחִנּוּךְ לֹא מַצְרִיךְ מַאֲמָץ וְהַשְׁקָעָה יוֹתֵר מֵהָעֵסֶק הַגַּשְׁמִי.

הַתְּשׁוּבָה הָאֲמִתִּית הִיא - רַק מַעֲשֵׂה שָׂטָן!!! כִּי יוֹדֵעַ הוּא הֵיטֵב, שֶׁאִם נַשְׁקִיעַ מַאֲמַצִּים בַּיְלָדִים, זֶה בִּשְׁבִילֵנוּ הָרֶוַח הַגָּדוֹל בְּיוֹתֵר וְהַהַשְׁקָעָה הַמִּשְׁתַּלֶּמֶת בְּיוֹתֵר, וְלָכֵן הוּא מוּכָן לָתֵת לָנוּ כָּל עִסּוּק שֶׁהוּא, וַאֲפִלּוּ לִמּוּד תּוֹרָה, וּבִלְבַד שֶׁלֹא נַשְׁקִיעַ בַּיְלָדִים.

יְתֵרָה מִזֹּאת, הֲרֵי יָדוּעַ, שֶׁכַּאֲשֶׁר, חַס וְחָלִילָה, הַיֶּלֶד יוֹצֵא לְתַרְבּוּת רָעָה, אֲזַי הַהוֹרִים מוּכָנִים לִמְסֹר נַפְשָׁם וּמְאֹדָם, וּבִלְבַד שֶׁהַיֶּלֶד יַחֲזֹר לְמוּטָב, וְזֹאת חֵרֶף כָּל הַהוֹצָאוֹת וְעָגְמַת הַנֶּפֶשׁ הַכְּרוּכִים בְּכָךְ, וְאַף עַל פִּי שֶׁיֵּשׁ סָפֵק אִם בִּכְלָל הַיֶּלֶד יַחֲזֹר לַתֶּלֶם. וְאִם כֵּן, מַדּוּעַ לֹא נַשְׁקִיעַ בַּיֶּלֶד כֹּחוֹת מִבְּעוֹד מוֹעֵד וְנִמְנַע אוֹ נְצַמְצֵם אֶת הַסִּכּוּן שֶׁהַיֶּלֶד יֵצֵא לְתַרְבּוּת רָעָה, חַס וְחָלִילָה? אֶלָּא חַיָּבִים לוֹמַר שׁוּב: אֵין זֶה אֶלָּא מַעֲשֵׂה שָׂטָן!!!

הָבָה נְקַבֵּל עַל עַצְמֵנוּ לִמְצֹא זְמַן בְּכָל יוֹם לְ"סִכּוּם יוֹמִי" עַל הַיְלָדִים, אֲפִלּוּ עֶשֶׂר דַּקּוֹת בְּיוֹם, וּבְסוֹף שָׁבוּעַ נִקְבַּע זְמַן לְ"סִכּוּם שְׁבוּעִי". וְאִם אָכֵן נַעֲשֶׂה זֹאת, עֲשׂוּיִים אֲנַחְנוּ לִהְיוֹת מֻפְתָּעִים עַד כַּמָּה שֶׁזֶּה מוֹעִיל מֵעַל וּמֵעֵבֶר לַמְצֻפֶּה.

אָמְנָם יֵשׁ לְהַדְגִּישׁ, שֶׁאִם יֵשׁ יוֹתֵר זְמַן - עָלֵינוּ לְהַשְׁקִיעַ יוֹתֵר זְמַן, אֶלָּא לְמִי שֶׁאֵין מַסְפִּיק זְמַן, אָז לְכָל הַפָּחוֹת יַקְצֶה אֶת עֶשֶׂר הַדַּקּוֹת. וְעוֹד, עָלֵינוּ לְהָעִיר אֶת תְּשׂוּמַת לִבֵּנוּ, שֶׁעָלֵינוּ לְהַקְפִּיד שֶׁלֹא נִהְיֶה כִּפְקִידִים שֶׁאֵינָם קְשׁוּרִים בְּנִימֵי נַפְשָׁם לִמְקוֹם עֲבוֹדָתָם, וּבָרֶגַע שֶׁהֵם מְסַיְּמִים אֶת הַ"יּוֹמִית" שֶׁלָּהֶם, הֵם חוֹזְרִים לְבֵיתָם וּמִתְנַעֲרִים מִכָּל זִיק מַחֲשָׁבָה עַל הָעֵסֶק, וּבִשְׁבִילָם הָעֵסֶק כְּאִלּוּ מֵת!

לֹא כֵן בְּחִנּוּךְ הַיְלָדִים, אֶלָּא אַדְּרַבָּה - אַף עַל פִּי שֶׁלָּמַדְנוּ עִם הַיְלָדִים אוֹ שֶׁהִקְדַּשְׁנוּ אֶת עֶשֶׂר הַדַּקּוֹת לְמַחֲשָׁבָה אוֹדוֹת יְלָדֵינוּ, מִכָּל מָקוֹם, בִּהְיוֹתֵנוּ פְּנוּיִים, עָלֵינוּ שׁוּב לִבְדֹּק אֶת מַצָּבָם וְלַחְשֹׁב לְלֹא לֵאוּת הַאִם יֵשׁ מַה לְּשַׁפֵּר. וְכֵיצַד נִתָּן לַעֲשׂוֹת זֹאת? פָּשׁוּט, כָּל מְגַמָּתֵנוּ בַּזְּמַן הַפָּנוּי תִּהְיֶה סוֹבֶבֶת עַל הָעֵסֶק הָעִקָּרִי, אוֹר עֵינֵינוּ - הֲלֹא הֵם הַיְלָדִים. וְכַאֲשֶׁר נִתְפַּלֵּל, נִזְכֹּר וְנַזְכִּיר אוֹתָם בִּתְפִלָּתֵנוּ, וּכְמוֹ כֵן נִתֵּן אֶת לִבֵּנוּ בְּכָל פְּעֻלָּה שֶׁאֲנַחְנוּ עוֹשִׂים מַה מַּצַּב יְלָדֵינוּ בְּאוֹתָהּ פְּעֻלָּה. לְדֻגְמָא, כַּאֲשֶׁר נִגַּשׁ לֶאֱכֹל, נִתֵּן אֶל לִבֵּנוּ הַאִם הַיֶּלֶד יוֹדֵעַ אֶת מִנְהֲגֵי הָאֲכִילָה בְּדֶרֶךְ אֶרֶץ, אוֹ שֶׁמֶּא עֲדַיִן לֹא לָמַד, וְכֵיצַד הוּא מְבָרֵךְ - הַאִם הוּא מְבָרֵךְ כַּיָּאוּת אוֹ שֶׁמֶּא הוּא טָעוּן שִׁפּוּר. וְכֵן עַל זוֹ הַדֶּרֶךְ נִתְבּוֹנֵן וְנַעֲקֹב אַחֲרֵי הַקַּו הַכְּלָלִי בַּבַּיִת - הַאִם הוּא קַו נָכוֹן וּמַעֲשִׂי וּמָה אֶפְשָׁר לְשַׁפֵּר, וְכַנַּ"ל.

וִיהִי רָצוֹן, שֶׁה' יִתְבָּרַךְ יִהְיֶה בְעֶזְרֵנוּ, וִיהִי עֲמָלֵנוּ בָּרוּךְ בְּבָנִים וּבְנֵי בָנִים יִרְאֵי ה' עוֹסְקִים בַּתּוֹרָה, אָמֵן!

~ לסיכום

{{{בַּדּוֹר הַקּוֹדֵם הָיְתָה מִשְׁמַעַת חֵרֶף כָּל הַקְּשָׁיִים, וְאִלּוּ בְּדוֹרֵנוּ - עִם רֹב הַשִּׁכְלוּלִים - בְּכָל זֹאת אֵין שְׁלִיטָה.

בְּדוֹרוֹת עָבָרוּ הַנֹּעַר נִזּוֹן בְּעִקָּר מֵהַתָּא הַמִּשְׁפַּחְתִּי, וְלָכֵן גַּם צִיֵּת לוֹ, וְאִלּוּ בְּדוֹרוֹת אַחֲרוֹנִים הַנֹּעַר חָשׂוּף לְדֵעוֹת מִכָּל הָעוֹלָם וְלָכֵן גַּם חוֹשֵׁב שֶׁהוּא יוֹדֵעַ, וְלָכֵן לֹא מְצַיֵּת.

{P מַאֲמַץ הַהוֹרִים בְּדוֹרֵנוּ רָאוּי לְהַעֲרָכָה מְיֻחֶדֶת. P לֶעָתִיד לָבוֹא יִכָּתֵב סֵפֶר שֶׁיְּתַעֵד אֶת מַעֲשֵׂינוּ וְיִהְיֶה כְּצִיּוּן דֶּרֶךְ לַדּוֹרוֹת הַבָּאִים.}

{* אַהֲבַת ה' לְאַבְרָהָם הָיְתָה מִשּׁוּם שֶׁעָמַל בְּחִנּוּךְ בָּנָיו וּבְנֵי בֵיתוֹ. * אַבְרָהָם עָמַל לְהַפְנִים אֶת עֲרָכָיו גַּם מִבְּחִינָה שִׂכְלִית}

הַטַּעֲנָה שֶׁיֵּשׁ מִשְׁפָּחוֹת בְּנֵי טוֹבִים שֶׁבְּכָל זֹאת הַחִנּוּךְ לֹא הִצְלִיחַ, וּתְשׁוּבָה לַטַּעֲנָה.

הָאִכְפַּתִּיּוּת בַּעֲבוֹדַת ה' הִיא הַמּוֹדֵד לְעָצְמַת אַהֲבַת ה'

אֵין סִבָּה אֲמִתִּית לַתּוֹפָעָה שֶׁהַהוֹרִים לֹא מַשְׁקִיעִים מַחֲשָׁבָה בְּחִנּוּךְ יַלְדֵיהֶם. זֶה רַק מַעֲשֵׂה שָׂטָן}}}

@ הבית בחינוך

~ יתרון החינוך בבית

הַחִנּוּךְ בְּגִיל הַיַּלְדוּת נִתְפָּס בְּצוּרָה חֲזָקָה בְּיַחַס לַגִּיל הַבּוֹגֵר מִכַּמָּה סִבּוֹת

אֱלִישָׁע בֶּן אֲבוּיָה אוֹמֵר: הַלּוֹמֵד יֶלֶד לְמָה הוּא דוֹמֶה? לִדְיוֹ כְּתוּבָה עַל נְיָר חָדָשׁ. וְהַלּוֹמֵד זָקֵן לְמָה הוּא דוֹמֶה? לִדְיוֹ כְּתוּבָה עַל נְיָר מָחוּק (אבות ד, כ).

דִּמְיוֹן לִמּוּד הַיֶּלֶד הַקָּטָן לִדְיוֹ כְּתוּבָה עַל נְיָר חָדָשׁ, מִתְבַּטֵּא לְעִנְיַן הַיַּצִּיבוּת. דְּהַיְנוּ, כְּמוֹ שֶׁדְּיוֹ עַל נְיָר חָדָשׁ אֵינוֹ נִמְחָק מַהֵר - כָּךְ הַלִּמּוּד שֶׁל הַיֶּלֶד הַקָּטָן אֵינוֹ נִשְׁכָּח (ע"פ הרמב"ם).

הָרְשָׁמִים שֶׁהַיֶּלֶד קוֹלֵט הֵם עֲמֻקִּים, וְנֶחְרָטִים הֵיטֵב בְּמֹחוֹ שֶׁל הַיֶּלֶד. וּכְמוֹ שֶׁכָּתְבוּ בְּשֵׁם רַבִּי יְדַעְיָה הַפְּנִינִי: הַמְלַמֵּד תּוֹרָה לְיֶלֶד דּוֹמֶה כִּמְפַתֵּחַ פִּתּוּחִים עַל הָאֶבֶן, וְהַמְלַמֵּד זָקֵן דּוֹמֶה כְּכוֹתֵב אוֹתִיּוֹת עַל גַּבֵּי הַחוֹל (מעיינות הנצח אבות דכ).

כַּיָּדוּעַ, שֶׁבִּתְקוּפַת הַיַּלְדוּת הַיֶּלֶד קָשׁוּר לְבֵיתוֹ וּלְהוֹרָיו יוֹתֵר מִכָּל תְּקוּפָה אַחֶרֶת, מִשּׁוּם שֶׁהַיֶּלֶד זָקוּק לִתְמִיכָה מְלֵאָה מִבְּחִינָה פִיזִית, כְּגוֹן: בִּגּוּד, אֹכֶל וְכַדּוֹמֶה, וְהַקְּרוֹבִים אֵלָיו בְּיוֹתֵר הֵם הַהוֹרִים. וְכֵן תְּמִיכָה נַפְשִׁית, בִּהְיוֹתוֹ כְּעֵין עוֹלֶה חָדָשׁ בָּעוֹלָם, שֶׁאֵינוֹ יוֹדֵעַ אֶת הַכְּלָלִים הַנְּהוּגִים בּוֹ - אִם זֶה עַל דְּבָרִים שֶׁצָּרִיךְ לְבַצֵּעַ, וְאִם זֶה דַּרְכֵי שְׁמִירָה מִנְּזָקִים, וְאִם זֶה שְׁאֵלוֹת עַל כָּל מִינֵי עִנְיָנִים הַמְּעוֹרְרִים שְׁאֵלוֹת רַבּוֹת אוֹדוֹתָם וְלַיֶּלֶד אֵין מַעֲנֶה עֲלֵיהֶם, וּבְאֹפֶן טִבְעִי, הַשְּׁאֵלוֹת נִשְׁאָלוֹת לְהוֹרָיו, וְלֹא לְזָרִים.

מַה שֶּׁאֵין כֵּן כַּאֲשֶׁר הוּא גָּדֵל, אָז בְּאֹפֶן טִבְעִי, מִיּוֹם לְיוֹם מִתְפַּתַּחַת אֶצְלוֹ עַצְמָאוּת פִיזִית וּמַחֲשַׁבְתִּית, וְאִם לֹא נְכַוֵּן אֶת הַשְׁקָפָתוֹ מֵהַגִּיל הַצָּעִיר, עָלוּל הוּא לְסַגֵּל לְעַצְמוֹ דֵּעוֹת חִיצוֹנִיּוֹת שֶׁאֵינָן תּוֹאֲמוֹת אֶת הַשְׁקָפָתֵנוּ, וְלָכֵן שׂוּמָה עָלֵינוּ לְנַצֵּל אֶת הַיָּמִים הַבְּרוּכִים הַלָּלוּ כְּדֵי לַחֲרֹט רְשָׁמִים בְּרוּרִים וְחִיּוּבִיִּים בְּשִׂכְלוֹ.

וּמַה גַּם, שֶׁיֵּשׁ יִתְרוֹן נוֹסָף לָרְשָׁמִים שֶׁל הַיַּלְדוּת. כֵּיוָן שֶׁאֵין רְשָׁמִים נֶגְדִּיִּים, אֵין צֹרֶךְ לְהִתְאַמֵּץ לְהַחְדִּירָם לַיֶּלֶד, וּרְשָׁמִים אֵלֶּה עֲשׂוּיִים לְהִתְקַבֵּל עַל הַיֶּלֶד כְּדָבָר מֻסְכָּם וִיסוֹדִי. וְכַמּוּבָן, שֶׁזֶּה עָשׂוּי לִתְרֹם לְעִצּוּב דְּמוּתוֹ, מִשּׁוּם שֶׁכָּל מַעֲשָׂיו יִהְיוּ מְכֻוָּנִים לְפִי הַמֻּשָּׂגִים הָרִאשׁוֹנִיִּים שֶׁהוּא קִבֵּל, וְגַם אִם, חַס וְחָלִילָה, הוּא יִשְׁמַע דֵּעוֹת סוֹתְרוֹת, הֵן לֹא תִתְקַבֵּלְנָה עַל דַּעְתּוֹ בְּקַלּוּת, מִשּׁוּם שֶׁכְּבָר יֵשׁ לוֹ תְּמוּנָה מֻסְכֶּמֶת, שֶׁהֵם הַמֻּשָּׂגִים הָרִאשׁוֹנִיִּים שֶׁהוּא קִבֵּל, בְּדוֹמֶה לִדְיוֹ הַכְּתוּבָה עַל נְיָר חָלָק - שֶׁהַכְּתָב נָקִי מִכָּל מִינֵי רְשָׁמִים הַכְּתוּבִים שֶׁאֵינָם מֵעִנְיַן הַכְּתִיב, שֶׁהוּא בָּרוּר. מִכָּאן יֵשׁ לָנוּ לִלְמֹד עַד כַּמָּה חָשׁוּב לְהַשְׁקִיעַ בְּחִנּוּךְ הַיֶּלֶד מֵהַגִּיל הָרַךְ, וְעָלֵינוּ לָדַעַת שֶׁזּוֹ הַשְׁקָעָה מְאֹד מִשְׁתַּלֶּמֶת.

יִתְרוֹן נוֹסָף יֵשׁ לַהוֹרִים, מִשּׁוּם שֶׁהַהוֹרִים מְסַפְּקִים לַיֶּלֶד אֶת הַצְּרָכִים הַחָמְרִיִּים, וְזֶה מְהַוֶּה כְּעֵין שֹׁחַד לַהִתְקַשְּׁרוּת לְהוֹרָיו וְלִרְצוֹת לִשְׁמֹעַ בְּקוֹלָם. מִמֵּילָא מוּבָן, שֶׁהַהוֹרִים יְכוֹלִים לִדְרֹשׁ וּלְהַשְׁפִּיעַ יוֹתֵר מֵאֲחֵרִים, מִשּׁוּם שֶׁלַּיֶּלֶד יֵשׁ תְּלוּת בְּהוֹרָיו. וְכַמּוּבָן שֶׁזֶּה מְלַמֵּד אוֹתָנוּ עַד כַּמָּה חָשׁוּב וּמַכְרִיעַ הַקֶּשֶׁר הַלְּבָבִי בֵּין הַיֶּלֶד לְהוֹרָיו בַּגִּיל הָרַךְ.

מִתּוֹךְ כָּךְ נָבִין, שֶׁלֹא רָצוּי לִשְׁלֹחַ אֶת הַיֶּלֶד לִמְטַפֶּלֶת אוֹ לְגַנּוֹן, אִם אֵין הֶכְרֵחַ לִשְׁלֹחַ, בֵּין אִם מִשּׁוּם שֶׁצָּרִיךְ לִשְׁמֹר עַל קֶשֶׁר נַפְשִׁי עָמֹק עִם הַיֶּלֶד - וְאִם מִשּׁוּם שֶׁצְּמִיחַת וְעִצּוּב נַפְשׁוֹ שֶׁל הַיֶּלֶד אֲמוּרִים לִהְיוֹת לְרוּחַ הַהוֹרִים. וּמִטֶּבַע הַדְּבָרִים הוּא, שֶׁכְּכָל שֶׁהַקֶּשֶׁר יוֹתֵר אוֹהֵב וְעָמֹק - הָאֵמוּן יוֹתֵר יַצִּיב, וְלֹא כָּל "רוּחַ חִיצוֹנִית" תּוּכַל לַעֲקֹר אֶת הַשָּׁרָשִׁים שֶׁהִשְׁרַשְׁנוּ בַּיֶּלֶד.

וּמְסֻפָּר עַל אַחַד הָרַבָּנִים (כמדומה לי שזה היה הרב כהנמן זצ"ל), שֶׁלְּאַחַר הַשּׁוֹאָה הָלַךְ לְאַתֵּר יְלָדִים יְהוּדִיִּים שֶׁנִּמְסְרוּ לְמִנְזָר - אִם בְּרָצוֹן וְאִם בְּאֹנֶס, וּכְשֶׁנִּכְנַס לְאַחַד הַמִּנְזָרִים, נָתְנוּ לוֹ זְמַן קָצָר מְאֹד כְּדֵי לְנַסּוֹת לְגַלּוֹת אֶת הַיְלָדִים הַיְּהוּדִיִּים. וְכַאֲשֶׁר נִכְנַס לְחַדְרָם, אָמַר בְּקוֹל מְרַגֵּשׁ "שְׁמַע יִשְׂרָאֵל", וּמִיָּד שָׁמַע קוֹלוֹת יְלָדִים יְהוּדִיִּים אוֹמְרִים: מָאמֶע, מָאמֶע [אִמָּא, אִמָּא]...

סִפּוּר זֶה וְעוֹד רַבִּים דּוֹמִים מְלַמְּדִים אוֹתָנוּ עַד כַּמָּה מַשְׁפִּיעַ הַחִנּוּךְ שֶׁל גִּיל הַיַּנְקוּת עַל נַפְשׁוֹ שֶׁל הַיֶּלֶד. הֲרֵי יְלָדִים אֵלּוּ קִבְּלוּ אֹכֶל וְ"חִנּוּךְ" שֶׁל הַנְּזִירִים, וְאִם כֵּן, לֹא מוּבָן מַה קָּרָה שֶׁצָּעֲקוּ "מָאמֶע"?! אֶלָּא הַתְּשׁוּבָה הִיא, שֶׁהַמְּתִיקוּת שֶׁל הַקְּרִיאַת שְׁמַע שֶׁהָאִמָּא קָרְאָה אִתָּם בְּעוֹדָם רַכִּים, נֶחְרְטָה עָמֹק בְּמֹחָם, וְלֹא תֵצֵא.

אִמָּא יְקָרָה! רְאִי אֵיזֶה כֹּחַ אַדִּיר טָמוּן בָּךְ. בְּעֶשֶׂר דַּקּוֹת שֶׁל קְרִיאַת שְׁמַע וְסִפּוּר לַיֶּלֶד מִתּוֹךְ מְתִיקוּת שְׂפָתַיִם וּנְשִׁיקָה לִילָדַיִךְ עַל הַלְּחָיַיִם אַתְּ מַשְׁאִירָה רֹשֶׁם חִיּוּבִי עָמֹק, שֶׁטַּעְמוֹ הַמָּתוֹק נִשְׁאָר לַיְלָדִים לְכָל הַחַיִּים. נָכוֹן, צָרִיךְ סַבְלָנוּת, צָרִיךְ עִקְבִיּוּת, אֲבָל הַפֵּרוֹת שֶׁתִּקְצְרִי לְבַסּוֹף הֵם שָׁוִים גַּם מַאֲמָץ כָּפוּל! אָנָּא, נַצְּלִי אֶת הַהִזְדַּמְּנוּת

בְּהַצְלָחָה!!!

~ גיל התחלת החינוך

הַחִנּוּךְ הַמַּעֲשִׂי מַתְחִיל מִגִּיל 2-3, וְאִלּוּ הַחִנּוּךְ הַסְּגֻלִּי מַתְחִיל בְּיִעוּד הַבֵּן בִּמְעֵי אִמּוֹ.

רַבִּי שִׁמְשׁוֹן רְפָאֵל הִירְשׁ זַצַ"ל כּוֹתֵב בְּסִפְרוֹ (יסודות החינוך, חלק ב עמ' לז), שֶׁהַחִנּוּךְ מַתְחִיל מֵרֶגַע שֶׁהַיֶּלֶד מַתְחִיל לְהָבִין, דְּהַיְנוּ, מִגִּיל שְׁנָתַיִם־ שָׁלוֹשׁ, וְכָל אֶחָד לְפִי הִתְפַּתְּחוּתוֹ.

כָּאָמוּר לְעֵיל, מְאֹד חָשׁוּב לְנַצֵּל אֶת גִּיל הַיַּלְדוּת כְּדֵי לְחַנְּכוֹ. מִסְתַּבֵּר, שֶׁהָרַשַׁ"ר קָבַע אֶת הַגִּיל הַנַּ"ל כְּגִיל שֶׁל הַתְחָלַת הַחִנּוּךְ וְלֹא לִפְנֵי כֵן, דַּוְקָא לַחִנּוּךְ בְּצוּרַת הַסְבָּרָה וְדֻגְמָא אִישִׁית, מִשּׁוּם שֶׁזֶּה תָּלוּי בַּהֲבָנַת הַיֶּלֶד, וְלִפְנֵי הַגִּיל הַנַּ"ל הַיֶּלֶד לֹא יָבִין.

אָמְנָם כְּבָר אָמַר רַבִּי יוֹחָנָן עַל רַבִּי יְהוֹשֻׁעַ: אַשְׁרֵי יוֹלַדְתּוֹ (אבות ב, ח), וּפֵרַשׁ הָרַעַ"ב, שֶׁיֵּשׁ אוֹמְרִים עַל שֵׁם שֶׁאִמּוֹ [הִיא יוֹלַדְתּוֹ] שֶׁהִיא גָרְמָה לוֹ שֶׁיִּהְיֶה חָכָם, וּמִיּוֹם שֶׁנּוֹלַד לֹא הוֹצִיאָה עֲרִיסָתוֹ מִבֵּית הַמִּדְרָשׁ, כְּדֵי שֶׁלֹא יִכָּנְסוּ בְאָזְנָיו אֶלָּא דִּבְרֵי תוֹרָה. עַד כָּאן לְשׁוֹנוֹ.

הֲרֵי לְפָנֵינוּ, שֶׁאֶפְשָׁר לְהַשְׁפִּיעַ טָהֳרָה וְתוֹרָה עַל נַפְשׁוֹ שֶׁל הַיֶּלֶד עוֹד בְּעוֹדוֹ בִּמְעֵי אִמּוֹ. וּכְבָר סִפֵּר מָרָן הַגָּאוֹן רֹאשׁ הַיְשִׁיבָה הַנֶּאֱמָ"ן שְׁלִיטָ"א עַל נִסָּיוֹן שֶׁעָשׂוּ עִם נָשִׁים הָרוֹת, שֶׁלְּכָל אַחַת נָתְנוּ לִשְׁמֹעַ שִׁיר מְסֻיָּם בְּמֶשֶׁךְ חָדְשֵׁי הַהֵרָיוֹן. וְהִנֵּה, לְאַחַר שֶׁנּוֹלְדוּ הַיְלָדִים, רָאוּ שֶׁכָּל יֶלֶד נִמְשַׁךְ לַשִּׁיר שֶׁאִמּוֹ שָׁמְעָה בִּתְקוּפַת הֶרְיוֹנָהּ, וְזֶה לִמֵּד אֶת הַחוֹקְרִים שֶׁאָכֵן יֵשׁ הַשְׁפָּעָה כְּבָר מִמְּעֵי הָאִמָּא, אוּלָם לָנוּ אֵין צֹרֶךְ בָּאִשּׁוּר שֶׁל הַחוֹקְרִים - נֶאֱמָנִים דִּבְרֵי חֲזַ"ל כְּאֶלֶף עֵדִים!

אֲשֶׁר עַל כֵּן יֵשׁ לְהַקְפִּיד שֶׁהַיֶּלֶד יִהְיֶה מֻקָּף בִּקְדֻשָּׁה, וְקַל וָחֹמֶר שֶׁלֹא יִרְאֶה, חַס וְחָלִילָה, תְּמוּנוֹת שֶׁאֵינָן מַתְאִימוֹת לְרוּחַ הַתּוֹרָה. וּכְמוֹ שֶׁסִּפְּרוּ עַל אִמּוֹ שֶׁל הַבָּבָא סָאלִי זצוק"ל, שֶׁהִקְפִּידָה שֶׁבְּנָהּ יִשְׂרָאֵל לֹא יִסְתּוֹבֵב מִחוּץ לְכָתְלֵי בֵּית הַמִּדְרָשׁ, וְזֶה מִשּׁוּם הַטַּעַם הַנַּ"ל. כָּזֶה רְאֵה וְקַדֵּשׁ! וְכָל הַמַּרְבֶּה בִּקְדֻשָּׁה הֲרֵי זֶה מְשֻׁבָּח.

וְעַל פִּי הָאָמוּר אֶפְשָׁר לְפָרֵשׁ כַּוָּנַת הַפָּסוּק (משלי כב, ו): "חֲנֹךְ לַנַּעַר עַל פִּי דַרְכּוֹ גַּם כִּי יַזְקִין לֹא יָסוּר מִמֶּנָּה". פֵּרוּשׁ הַתֵּבוֹת "עַל פִּי דַרְכּוֹ" - הַכַּוָּנָה בִּתְחִלַּת דַּרְכּוֹ, כְּמוֹ "עַל פִּי הַבְּאֵר" - דְּהַיְנוּ פֶּתַח הַבְּאֵר. וְתֹכֶן הַדְּבָרִים הוּא, שֶׁצָּרִיךְ לְהַשְׁפִּיעַ עַל הַיֶּלֶד כְּבָר בְּשַׁחֲרִית יָמָיו, וְאָז זֶה יְסַיַּע, שֶׁגַּם כַּאֲשֶׁר יַזְקִין, לֹא יָסוּר מִמֶּנָּה.

~ העברת המסרים

{P קְלִיטַת הַמְּסָרִים בְּגִיל הַיַּלְדוּת חַלָּשָׁה יַחֲסִית. P צוּרַת הַעֲבָרַת הַמֶּסֶר לְקָטָן}

לְעֻמַּת הַיִּתְרוֹן לַחִנּוּךְ בְּגִיל הַיַּלְדוּת וְכָאָמוּר לְעֵיל - יֵשׁ חִסָּרוֹן בְּגִיל זֶה, וְהוּא הַקֹּשִׁי לְתַקְשֵׁר אִתּוֹ בִּדְבָרִים הַטְּעוּנִים הֲבָנָה, וּמִמֵּילָא צָפָה וְעוֹלָה הַשְּׁאֵלָה: כֵּיצַד אֶפְשָׁר לְהַעֲבִיר מְסָרִים בְּגִיל כֹּה צָעִיר, הֲרֵי שִׂכְלוֹ שֶׁל הַיֶּלֶד עֲדַיִן רַךְ מִכְּדֵי לְהָבִין מְסָרִים כְּמוֹ שֶׁמֵּבִין נַעַר? אָמְנָם הַתְּשׁוּבָה הִיא: שֶׁאָכֵן יֵשׁ לַיֶּלֶד מִגְבָּלָה, אוּלָם כְּדֵי לַעֲקֹף אוֹתָהּ, יֵשׁ לְהַקְפִּיד עַל הַכְּלָלִים דִּלְהַלָּן:

א. הַמֶּסֶר צָרִיךְ לִהְיוֹת יָשִׁיר. כְּלוֹמַר, אֵין לְהַסְבִּיר לַיֶּלֶד בִּרְמָזִים אוֹ לְהַסְבִּיר בְּצוּרָה כְּלָלִית. הוּא לֹא יָבִין מָה רוֹצִים מִמֶּנּוּ. יֵשׁ לְהַסְבִּיר בְּצוּרָה יְשִׁירָה וּמְפֹרֶטֶת. פָּשׁוּט יֵשׁ לְפָרֵק אֶת הַמֶּסֶר לִפְרָטִים, וְאָז לְנַסּוֹת לְהַסְבִּיר. לְדֻגְמָא: כַּאֲשֶׁר רוֹצִים לְחַנֵּךְ אֶת הַיֶּלֶד לְבָרֵךְ כְּמוֹ שֶׁצָּרִיךְ, אֵין לוֹמַר לוֹ: "תְּבָרֵךְ יָפֶה". זֶה כְּלָלִי מִדַּאי. יֵשׁ לְהַרְאוֹת לוֹ מַה זֶּה לְבָרֵךְ יָפֶה, דְּהַיְנוּ שֶׁיְּבָרֵךְ לְאַט לְאַט - מִלָּה בְּמִלָּה, וְשֶׁלֹא יִסְתּוֹבֵב בְּאֶמְצַע הַבְּרָכָה וְכוּ', וּכְמוֹ כֵן צָרִיךְ לְהַמְחִישׁ לוֹ זֹאת עַל יְדֵי שֶׁנְּבָרֵךְ אִתּוֹ מִסְפַּר פְּעָמִים. וּכְמוֹ כֵן כַּאֲשֶׁר נִרְאֶה שֶׁהַיֶּלֶד לֹא בֵרַךְ כַּיָּאוּת - אִם נַחְמִיץ פָּנִים, אֵין עֲרֻבָּה שֶׁאָכֵן הוּא יָבִין אֶת הָרֶמֶז וְאֶת הַפְּגָם בְּצוּרַת הַבְּרָכָה, לָכֵן יֵשׁ לוֹמַר לוֹ בְּצוּרָה יְשִׁירָה, שֶׁהַבְּרָכָה לֹא הָיְתָה בְצוּרָה נְאוֹתָה מִשּׁוּם שֶׁבֵּרַכְתָּ מַהֵר אוֹ דִלַּגְתָּ תֵבוֹת, וְכַדּוֹמֶה לְפִי הָעִנְיָן.

ב. יֵשׁ לְהַעֲבִיר אֶת הַמֶּסֶר בְּצוּרָה אִטִּית. שִׂכְלוֹ שֶׁל הַיֶּלֶד אֵינוֹ קוֹלֵט בַּקֶּצֶב שֶׁשֵּׂכֶל הַבּוֹגֵר קוֹלֵט, וְלָכֵן הַהַסְבָּרָה צְרִיכָה לִהְיוֹת אִטִּית בִּמְיֻחָד. זֶה מִתְבַּטֵּא גַּם בַּפְּרָטִים שֶׁמַּעֲבִירִים, שֶׁיִּהְיֶה לַיֶּלֶד רֶוַח זְמַן בֵּין פְּרָט לִפְרָט, וְגַם בְּקֶצֶב הַדִּבּוּר שֶׁיִּהְיֶה אִטִּי בִּמְיֻחָד. עָדִיף לְהָאֵט וַאֲפִלּוּ בְּצוּרָה מֻגְזֶמֶת - וְלֹא לְמַהֵר, וַאֲפִלּוּ מְעַט יוֹתֵר. אַחֲרֵי הַכֹּל - הַמַּטָּרָה, לְהַפְנִים לַיֶּלֶד מְסָרִים. וּבְוַדַּאי שֶׁאִם זֶה יִהְיֶה בְּקֶצֶב מָהִיר, הַיֶּלֶד לֹא יִקְלֹט כִּדְבָעֵי. נִמְצָא, שֶׁחָשַׁבְנוּ לְקַצֵּר אֶת הַדֶּרֶךְ, וְנִמְצֵאנוּ מַאֲרִיכִים אוֹתָהּ. וְנוֹסָף לָזֹאת - שֶׁגַּם אַחֲרֵי שֶׁיָּבִין אֶת הַמֶּסֶר, הַמֶּסֶר עָלוּל לִהְיוֹת פָּחוֹת בָּרוּר מִשּׁוּם הַטֹּרַח וְהָאֲרִיכוּת שֶׁבְּהַסְבָּרָתֵנוּ.

ג. דֻּגְמָא אִישִׁית. הָרַשַׁ"ר הִירְשׁ זַצַ"ל כּוֹתֵב, שֶׁלְּלַמֵּד יֶלֶד לִצְעֹד אֵין תֵּיאוֹרְיָה. הוּא רוֹאֶה שֶׁצּוֹעֲדִים - וְגַם הוּא צוֹעֵד. כָּךְ גַּם בְּכָל מֶסֶר לַיֶּלֶד, יֵשׁ לְהַרְאוֹת דֻּגְמָא אִישִׁית. כְּגוֹן לִמּוּד הַבְּרָכוֹת - עַל יְדֵי שֶׁנְּבָרֵךְ בְּכַוָּנָה וּבְשִׂמְחָה, הַיֶּלֶד יִלְמַד לַעֲשׂוֹת כָּמוֹנוּ, וּכְמוֹ כֵן בְּמִצְוַת חֶסֶד - הַיֶּלֶד רוֹאֶה וְלוֹמֵד.

לְדֻגְמָא: אָב וּבְנוֹ הוֹלְכִים יַחְדָּו, וְהִנֵּה רוֹאִים זָקֵן הוֹלֵךְ לְאִטּוֹ וּבְיָדוֹ חֲבִילָה. כָּאן הָאָב נִמְצָא בִּבְחִינָה - הַיֶּלֶד בּוֹחֵן כֵּיצַד יְבַצַּע אָבִיו אֶת הַמִּצְוָה שֶׁהִזְדַּמְּנָה לוֹ, דְּהַיְנוּ מִצְוַת חֶסֶד, וּבִפְרָט שֶׁמְּדֻבָּר בְּזָקֵן שֶׁבּוֹ נֶאֱמַר "וְהָדַרְתָּ פְּנֵי זָקֵן". הִנֵּה יֵשׁ בְּפָנָיו כַּמָּה אֶפְשָׁרֻיּוֹת:

אֶפְשָׁרוּת אַחַת: הוּא יָכוֹל לָגֶשֶׁת בְּלֵית בְּרֵרָה כְּמִי שֶׁכְּפָאוֹ שֵׁד לַעְזֹר לַזָּקֵן לְהָרִים אֶת הַחֲבִילָה. אֶפְשָׁרוּת שְׁנִיָּה: לָגֶשֶׁת אֵלָיו כְּדָבָר הַמּוּבָן מֵאֵלָיו שֶׁאָכֵן צָרִיךְ לַעְזֹר לְזָקֵן. אַף עַל פִּי שֶׁלֹא נִרְאֶה שֶׁהַדָּבָר נַעֲשֶׂה בְּלֵית בְּרֵרָה, אֲבָל מִכָּל מָקוֹם זֶה יֵעָשֶׂה בְּצוּרָה יְבֵשָׁה לְלֹא שׁוּם רֶגֶשׁ. אֶפְשָׁרוּת שְׁלִישִׁית: לָגֶשֶׁת בְּשִׂמְחָה וּלְהַצִּיעַ עֶזְרָה, וְתוֹךְ כְּדֵי הֲרָמַת הַחֲבִילָה לְהַרְעִיף עַל הַזָּקֵן שְׁבָחִים וְעִדּוּדִים עַל שֶׁנָּתַן לָנוּ אֶת הַזְּכוּת לְהָרִים אֶת הַחֲבִילָה וְלִזְכּוֹת בְּמִצְוָה יְקָרָה כָּזוֹ. וּכְמוֹ כֵן, אִם זֶה מַתְאִים - יֵשׁ לְשַׁבֵּחַ אוֹתוֹ וּלְהַרְאוֹת לוֹ כַּמָּה הוּא חָשׁוּב בְּעֵינֵינוּ וְכוּ'.

בַּצּוּרָה הָרִאשׁוֹנָה וְהַשְּׁנִיָּה, הַיֶּלֶד לוֹמֵד לַעֲשׂוֹת מִצְוַת חֶסֶד בְּלֵית בְּרֵרָה אוֹ כְּמִצְוַת אֲנָשִׁים מְלֻמָּדָה. מַה שֶּׁאֵין כֵּן בַּצּוּרָה הַשְּׁלִישִׁית, הַיֶּלֶד לוֹמֵד לְקַיֵּם מִצְוַת חֶסֶד בְּשִׂמְחָה וְעִם כָּל הַנְּשָׁמָה. לְלַמֶּדְךָ, שֶׁהַדֻּגְמָא הָאִישִׁית מְהַוָּה לַיֶּלֶד אֶת הַצִּיּוּר וְהַלִּמּוּד הַמְדֻיָּק בְּיוֹתֵר. יִשְׁמַע חָכָם וְיוֹסֶף לֶקַח.

~ ההתיחסות לילד בחזרו מתלמוד התורה

{P יֵשׁ לְהַקְפִּיד לְהַסְבִּיר פָּנִים לַבֵּן וּבִפְרָט כַּאֲשֶׁר הוּא חוֹזֵר מֵהַתַּלְמוּד תּוֹרָה. P אִי הַסְבָּרַת פָּנִים עָלוּל לִיצֹר בְּעָיוֹת P יֵשׁ לְהַקְפִּיד עַל עִתּוּי נָכוֹן לְהַעֲבָרַת הַמֶּסֶר}

"אָמַר רַבִּי יוֹחָנָן: טוֹב הַמַּלְבִּין שִׁנַּיִם לַחֲבֵרוֹ יוֹתֵר מִמַּשְׁקֵהוּ חָלָב, שֶׁנֶּאֱמַר (בראשית מט, יב): 'וּלְבֶן שִׁנַּיִם מֵחָלָב'. אַל תִּקְרֵי לְבֶן שִׁנַּיִם, אֶלָּא לִבּוּן שִׁנַּיִם" (כתובות קיא ע"ב). פֵּרוּשׁ הַדְּבָרִים: כַּאֲשֶׁר אָדָם מְחַיֵּךְ וּמַסְבִּיר פָּנִים לַחֲבֵרוֹ, זֶה יוֹתֵר טוֹב מִלְּהַעֲנִיק לוֹ מַשְׁקֶה, שֶׁזֶּה חָמְרִי, מִשּׁוּם שֶׁהַסְבָּרַת פָּנִים מְחַיָּה אֶת נַפְשׁוֹ, הִיא גּוֹרֶמֶת לוֹ הַרְגָּשָׁה טוֹבָה שֶׁהוּא רָצוּי וְחָשׁוּב. וְכַיָּדוּעַ, בְּרִיאוּת הַנֶּפֶשׁ מַשְׁפִּיעָה עַל בְּרִיאוּת הַגּוּף, וְאִם כֵּן, בְּוַדַּאי שֶׁזֶּה מַשְׁפִּיעַ גַּם עַל בְּרִיאוּת גּוּפוֹ. מִכָּאן לוֹמְדִים עַד כַּמָּה חָשׁוּב לְהַסְבִּיר פָּנִים לַיֶּלֶד, מִשּׁוּם שֶׁהַבַּיִת זֶה הַמִּבְצָר שֶׁלּוֹ, וְכָךְ הוּא צָרִיךְ לְהַרְגִּישׁ. וְאִם, חַס וְחָלִילָה, הוּא לֹא יַרְגִּישׁ שִׂמְחָה בְּחָזְרוֹ מִתַּלְמוּד הַתּוֹרָה לְבֵיתוֹ, זֶה עָלוּל לְעַרְעֵר אֶת הָאִזּוּן הַנַּפְשִׁי שֶׁל הַיֶּלֶד.

לָכֵן יֵשׁ לְהַקְפִּיד, שֶׁמִּיָּד עִם הִכָּנְסוֹ לְבֵיתוֹ, תִּהְיֶה לוֹ קַבָּלַת פָּנִים לְבָבִית, מִשּׁוּם שֶׁהָרֶגַע הָרִאשׁוֹן הוּא מְאֹד מַשְׁפִּיעַ וְנִזְכָּר. כָּךְ טִבְעוֹ שֶׁל עוֹלָם - שֶׁהַהַתְחָלָה זוֹכָה לְשִׂימַת לֵב מְיֻחֶדֶת, וְכַמּוּבָן שֶׁזֶּה מַשְׁאִיר "טַעַם טוֹב" בְּנַפְשׁוֹ שֶׁל הַיֶּלֶד. יֵשׁ לְהַדְגִּישׁ, שֶׁיֵּשׁ לִנְהֹג כָּךְ גַּם כַּאֲשֶׁר יֵשׁ לָנוּ מַה לְּהָעִיר לוֹ אוֹ לִנְזֹף בּוֹ. הַהֶעָרָה אוֹ הַנְּזִיפָה יְבֻצְּעוּ רַק אַחֲרֵי קַבָּלַת פָּנִים לְבָבִית וְאֶתְנַחְתָּא מַסְפִּיקָה, וְזֶה עָשׂוּי לִמְנֹעַ מַעֲשֵׂי פְּזִיזוּת שֶׁל הַיֶּלֶד, בְּמִקְרֶה שֶׁהוּא עָשָׂה עֲבֵרָה הַטְּעוּנָה תְּגוּבַת הַהוֹרִים. הַפַּחַד מִפְּנֵי הַפְּגִישָׁה עִם הַהוֹרִים עָלוּל לְשַׁבֵּשׁ אֶת דַּעְתּוֹ, חַס וְחָלִילָה.

וּכְבָר סִפְּרוּ לָנוּ חֲזַ"ל בְּמַסֶּכֶת שְׂמָחוֹת (פ"ב הלכות דו) מַעֲשִׂים מְזַעְזְעִים שֶׁקָּרוּ מִתּוֹצָאָה מִפַּחַד שֶׁל הַיְלָדִים: מַעֲשֶׂה בִּבְנוֹ שֶׁל גּוֹרְנוּס בְּלוֹד שֶׁבָּרַח מִבֵּית הַסֵּפֶר, וְהֶרְאָה לוֹ אָבִיו בְּאָזְנוֹ [פֵּרוּשׁ: לְהַפְחִידוֹ, מָשַׁךְ בְּאָזְנוֹ], וְנִתְיָרֵא מֵאָבִיו, וְהָלַךְ וְאִבֵּד עַצְמוֹ בְּבֶגֶד... מַעֲשֶׂה בְּתִינוֹק אֶחָד מִבְּנֵי בְּרַק שֶׁשָּׁבַר צְלוֹחִית בְּשַׁבָּת, וְהֶרְאָה לוֹ אָבִיו בְּאָזְנוֹ, וְנִתְיָרֵא מֵאָבִיו, וְהָלַךְ וְאִבֵּד עַצְמוֹ בְּבוֹר... מִכָּאן אָמְרוּ חֲכָמִים: אַל יַרְאֶה אָדָם לְתִינוֹק בְּאָזְנוֹ, אֶלָּא מַלְקֵהוּ מִיָּד, אוֹ יִשְׁתֹּק וְאַל יֹאמַר כְּלוּם. רַבִּי שִׁמְעוֹן אוֹמֵר: יֵצֶר, תִּינוֹק וְאִשָּׁה - תְּהֵא שְׂמֹאל דּוֹחָה וִימִין מְקָרֶבֶת. עַד כָּאן.

גַּם לָזֹאת יֵשׁ לָתֵת אֶת הַדַּעַת: הִנֵּה אֲנַחְנוּ, כְּהוֹרִים, חָשׁוּב לָנוּ שֶׁהַיֶּלֶד יִלְמַד טוֹב וְגַם יַעֲרִיךְ אֶת לִמּוּד הַתּוֹרָה, אוּלָם, לְצַעֲרֵנוּ, לֹא תָּמִיד - אוֹ יוֹתֵר מְדֻיָּק: פְּעָמִים לֹא מְעַטּוֹת - אֲנַחְנוּ נִתְקָלִים בַּזִּלְזוּל שֶׁל הַיֶּלֶד בְּלִמּוּדָיו, וְשׂוּמָה עָלֵינוּ לְהִתְחַקּוֹת אַחַר הַסִּבּוֹת הַגּוֹרְמוֹת לְכָךְ. וְאִם נִתְבּוֹנֵן, נַבְחִין, שֶׁאַחַת הַסִּבּוֹת הִיא, שֶׁהָעִתּוּי לְהַעֲרָכַת הַתּוֹרָה אֵינוֹ נָכוֹן. דְּהַיְנוּ, בְּדֶרֶךְ כְּלָל אֲנַחְנוּ "נִזְכָּרִים" לְדַבֵּר בְּשִׁבְחָהּ שֶׁל תּוֹרָה כַּאֲשֶׁר הַיֶּלֶד עוֹשֶׂה בְּעָיוֹת בְּתַלְמוּד הַתּוֹרָה, וּכְדֵי שֶׁיָּבִין שֶׁמַּעֲשָׂיו אֵינָם רְצוּיִים, אֲנַחְנוּ מַטִּיפִים לוֹ מוּסָר, מַדּוּעַ הוּא מְזַלְזֵל בַּתּוֹרָה וְאֵינוֹ מַעֲרִיךְ אֶת הַלִּמּוּד, וְאָז מַעֲבִירִים לוֹ "שִׁעוּר" בִּכְבוֹדָהּ שֶׁל תּוֹרָה וְכוּ'. אוּלָם דָּא עָקָא - שֶׁהָעִתּוּי לֹא מַתְאִים, מִשּׁוּם שֶׁהַיֶּלֶד רוֹאֶה שֶׁתּוֹצָאַת הַלְּוַאי שֶׁל "הַדְּרָשָׁה" הִיא הַהַאֲשָׁמָה כְּלַפָּיו, וְלֹא נוֹחַ לוֹ לְקַבֵּל אֶת תָּכְנָהּ וּמַסְקָנָתָהּ. וְאָז, בִּמְקוֹם לְעוֹרֵר אַהֲבָה לַתּוֹרָה - מְעוֹרְרִים סְלִידָה, חַס וְחָלִילָה.

אָמְנָם יֵשׁ לְהַדְגִּישׁ, שֶׁאֵין הַכַּוָּנָה לוֹמַר שֶׁאָסוּר לְהַטִּיף מוּסָר עַל מַעֲשִׂים רָעִים, אֶלָּא - שֶׁיֵּשׁ לָתֵת אֶת הַדַּעַת שֶׁעִקַּר הַדִּבּוּר בְּשִׁבְחָהּ שֶׁל תּוֹרָה יֵעָשֶׂה בִּזְמַן שֶׁהַיֶּלֶד וְהַהוֹרִים רְגוּעִים, וְאָז הַדְּרָשָׁה בְּשִׁבְחָהּ שֶׁל תּוֹרָה לֹא תִיצֹר רֹשֶׁם שֶׁזֶּה מְחַיֵּב אֶת הַיֶּלֶד אוֹ מַגְבִּיל אוֹתוֹ, אֶלָּא אַדְּרַבָּה - הוּא צָרִיךְ לְהַרְגִּישׁ שֶׁזֶּה לְטוֹבָתוֹ, שֶׁזֶּה מְרוֹמֵם אוֹתוֹ וּכְדַאי לוֹ וְכוּ'. וּלְצֹרֶךְ כָּךְ יֵשׁ לְהַקְפִּיד, שֶׁמַּה שֶּׁמִּתְלַוֶּה לַדְּרָשָׁה יִהְיֶה נוֹחַ לַיֶּלֶד - אִם זֶה עַל יְדֵי מִינֵי מְתִיקָה, אִם עַל יְדֵי מַחֲמָאוֹת וְכָבוֹד, וְכֵן עַל זוֹ הַדֶּרֶךְ.

וּמִכָּאן יֵשׁ לִלְמֹד לְעִנְיָנֵנוּ. כַּאֲשֶׁר אֲנַחְנוּ נְקַבֵּל אֶת הַיֶּלֶד מִתַּלְמוּד הַתּוֹרָה, יֵשׁ לְהַרְאוֹת הִתְעַנְיְנוּת וְהַעֲרָכָה לְכָל דְּבַר תּוֹרָה שֶׁהַיֶּלֶד מוֹצִיא מִפִּיו וּלְהַרְאוֹת חֲשִׁיבוּת לְלִמּוּד הַתּוֹרָה, וּבִמְיֻחָד בִּזְמַן שֶׁהַיֶּלֶד מַגִּיעַ מִתַּלְמוּד הַתּוֹרָה, שֶׁאָז אֵין אֵיזֶה מֶתַח מְיֻחָד וְהַקַּרְקַע פּוֹרִיָּה אֶפְשָׁר גַּם לִשְׁאֹל אוֹתוֹ בְּהַסְבָּרַת פָּנִים, אִם יֵשׁ לוֹ דְּבַר תּוֹרָה כָּלְשֶׁהוּ לְהַשְׁמִיעַ לָנוּ. אִם נַקְפִּיד עַל הַנַּ"ל, זֶה עָשׂוּי לְעוֹרֵר הַעֲרָכָה וְאַהֲבָה לַתּוֹרָה בְּלֵב הַיֶּלֶד.

~ פעילות חיובית

{P יֵשׁ לְתַכְנֵן סֵדֶר יוֹם קָבוּעַ בִּדְבָרִים עִקָּרִיִּים. P רָצוּי שֶׁסֵּדֶר הַיּוֹם יִהְיֶה מְרֻוָּח}

לְאַחַר שֶׁהַיֶּלֶד אָכַל וְשׂוֹחַחְנוּ אִתּוֹ שִׂיחָה נְעִימָה, עַתָּה הִגִּיעַ הַזְּמַן לְהַמְשִׁיךְ אֶת הַפְּעִילוּת. הַשְּׁאֵלָה - כֵּיצַד יֵשׁ לְהַעֲבִיר אֶת שְׁאָר הַיּוֹם עִם הַיֶּלֶד? יֵשׁ לַיֶּלֶד דְּרִישׁוֹת, הוּא רוֹצֶה לָצֵאת וְכוּ'.

תְּשׁוּבָה: רֵאשִׁית עָלֵינוּ לָדַעַת, שֶׁאִם תִּהְיֶינָה הוֹרָאוֹת בְּרוּרוֹת וּקְבוּעוֹת, זֶה יִתְרֹם רֹגַע לַיֶּלֶד. הוּא כְּבָר יוֹדֵעַ מַה הוּא יָכוֹל, מַה מֻּתָּר לוֹ לַעֲשׂוֹת, וּמִמֵּילָא, סָבִיר לְהַנִּיחַ שֶׁהוּא יִתְנַהֵג בַּהֶתְאֵם.

מוּבָן מֵהַנַּ"ל, שֶׁעָלֵינוּ לְתַכְנֵן סֵדֶר יוֹם קָבוּעַ בִּדְבָרִים עִקָּרִיִּים, כְּמוֹ זְמַן לַהֲכָנַת שִׁעוּרֵי בַּיִת - אִם יֵשׁ, זְמַן לְמִשְׂחָקִים, זְמַן לַהֲכָנוֹת לַשֵּׁנָה - אִם זֶה סִדּוּר מִטָּה, וְאִם זֶה מִקְלַחַת.

לְאַחַר שֶׁקָּבַעְנוּ סֵדֶר יוֹם קָבוּעַ, אֶפְשָׁר לִהְיוֹת גְּמִישִׁים עַל אוֹתוֹ סֵדֶר יוֹם. דְּהַיְנוּ, אִם קָבַעְנוּ זְמַן לְמִשְׂחָקִים וְהַיֶּלֶד רוֹצֶה לָצֵאת הַחוּצָה אוֹ לָצֵאת לִקְנוֹת וְכַדּוֹמֶה - אֶפְשָׁר לָתֵת לוֹ "בְּמִסְגֶּרֶת" זְמַן הַמִּשְׂחָקִים. לְמָשָׁל, אִם קָבַעְנוּ שֶׁזְּמַן הַמִּשְׂחָקִים יִמָּשֵׁךְ, לְדֻגְמָא, לִשְׁעָתַיִם, אָז בְּאוֹתוֹ זְמַן נְאַפְשֵׁר לוֹ לִקְנוֹת. דְּהַיְנוּ, עַל חֶשְׁבּוֹן זְמַן הַמִּשְׂחָקִים הוּא יָכוֹל לִקְבֹּעַ לְעַצְמוֹ כַּמָּה זְמַן יְשַׂחֵק וְכַמָּה זְמַן יֵלֵךְ לִקְנוֹת, וְהָעִקָּר שֶׁבְּסִכּוּם לֹא יַעֲבֹר אֶת הַשְּׁעָתַיִם. וּכְמוֹ כֵן אִם הַיֶּלֶד רוֹצֶה לְשׂוֹחֵחַ בִּזְמַן הַהֲכָנוֹת לַשֵּׁנָה עִם חֲבֵרוֹ - אֶפְשָׁר לוֹמַר לוֹ: בְּבַקָּשָׁה, אִם תִּגְמֹר אֶת הַהֲכָנוֹת מֻקְדָּם, תּוּכַל בַּזְּמַן הַנּוֹתָר לְשׂוֹחֵחַ עִם חֲבֵרְךָ.

וּמִכָּאן יֵשׁ לָנוּ לִלְמֹד, שֶׁסֵּדֶר הַיּוֹם צָרִיךְ לִהְיוֹת "מְרֻוָּח", דְּהַיְנוּ, שֶׁלְּכָל פְּעֻלָּה שֶׁקָּבַעְנוּ זְמַן מְסֻיָּם, רָצוּי שֶׁהַזְּמַן יִהְיֶה בְּרֶוַח, שֶׁאָז - אִם הוּא יְמַהֵר, יִשָּׁאֵר לוֹ עֹדֶף זְמַן.

תָּמִיד עָלֵינוּ לִזְכֹּר אֶת הַמַּטָּרָה שֶׁלִּשְׁמָהּ קָבַעְנוּ סֵדֶר הַיּוֹם, וְאָז נוּכַל לְכַלְכֵּל אֶת צְעָדֵינוּ.

וּבָרוּךְ הַמְכַלְכֵּל דְּרָכָיו וּמִצְעָדָיו.

~ יציאה לשחק בחוץ

{הַכְּלָל בָּזֶה: הָרְחוֹב אֵינוֹ מְחֻנָּךְ וְלָכֵן מִעוּטוֹ יָפֶה. P גַּם כַּאֲשֶׁר הֶחְלַטְנוּ לְאַפְשֵׁר לוֹ לָצֵאת, יֵשׁ לִבְדֹּק אֶת מִכְלוֹל הַנְּתוּנִים.}

שְׁאֵלָה נְדוֹשָׁה לָרֹב בְּפִי הַהוֹרִים, וְהִיא: מַה לַּעֲשׂוֹת כַּאֲשֶׁר הַיֶּלֶד מְבַקֵּשׁ לְשַׂחֵק מִחוּץ לַבַּיִת, הַאִם לָתֵת לוֹ כִּי הוּא רוֹצֶה כָּל כָּךְ, וְאוּלַי זוֹ, בְּעֶצֶם, הִתְרַעֲנַנּוּת טוֹבָה אַחֲרֵי יוֹם לִמּוּדִים? אוּלָם מֵאִידָךְ גִּיסָא - אֲנַחְנוּ חוֹשְׁשִׁים מִן הָרְחוֹב. בְּקִצּוּר, הַאִם לְאַפְשֵׁר לוֹ לָצֵאת אוֹ לֹא?

תְּשׁוּבָה: רֵאשִׁית, עָלֵינוּ לְבָרֵר אֶת הַנְּקֻדּוֹת הַבָּאוֹת:

א. סוּג הַחֶבְרָה. אִם הַחֶבְרָה הִיא קְלוֹקֶלֶת, בְּוַדַּאי שֶׁאֵין טַעַם לָתֵת לוֹ לָצֵאת לְהִתְחַבֵּר אִתָּם, מִשּׁוּם שֶׁזֶּה כְּמוֹ שֶׁמַּשְׁלִיכִים אוֹתוֹ לִשְׂדֵה מוֹקְשִׁים. וְכַמּוּבָן שֶׁזֶּה עָוֶל לַעֲשׂוֹת דָּבָר כָּזֶה, שֶׁהֲרֵי יְלָדִים מְקֻלְקָלִים עֲלוּלִים לְהַרְעִיל אֶת נִשְׁמָתוֹ. לָכֵן עָדִיף שֶׁיִּשָּׁאֵר בַּבַּיִת, וַאֲפִלּוּ אִם יִתְמַרְמֵר [כַּמּוּבָן שֶׁאִם אֶפְשָׁר, כְּדַאי לְהָפִיס דַּעְתּוֹ וְלִדְאֹג לוֹ לְעִסּוּק אַחֵר]. זֶה עָדִיף מֵאֲשֶׁר יֵצֵא הַחוּצָה וְיֻרְעַל נַפְשִׁית, וְאַף אִם יִהְיֶה רָגוּעַ עַל יְדֵי שֶׁיֵּצֵא, מִשּׁוּם שֶׁבַּסּוֹף יִכָּנֵס לְשֹׁקֶת שְׁבוּרָה, וְיֵצֵא שְׂכָרוֹ בְּהֶפְסֵדוֹ! [יֵשׁ לְהַדְגִּישׁ, שֶׁלַּמְרוֹת שֶׁאֵין לְהִכָּנַע לַיֶּלֶד וַאֲפִלּוּ שֶׁיִּתְמַרְמֵר, מִכָּל מָקוֹם יֵשׁ לְהַקְפִּיד שֶׁלֹא לְהֵרָאוֹת כְּמִתְנַצֵּחַ עִם הַיֶּלֶד, אֶלָּא אַדְּרַבָּה - אִם יֵשׁ אֶפְשָׁרוּת לְהָפִיס אֶת דַּעְתּוֹ בְּצוּרָה מְכֻבֶּדֶת (לֹא עַל יְדֵי הִתְנַצְּלוּת!) אוֹ לִמְצֹא לוֹ עִסּוּק אַחֵר - מַה טּוֹב וּמַה נָּעִים].

וְעִם זֹאת, כֵּיוָן שֶׁאֵין לוֹ אֶפְשָׁרוּת לָצֵאת, רָאוּי מְאֹד שֶׁהַהוֹרִים יִדְאֲגוּ לְחֶבְרָה חִלּוּפִית, עַל יְדֵי שֶׁנַּצִּיעַ לַיֶּלֶד לְהַזְמִין חֲבֵרִים טוֹבִים וְהוֹלְמִים הַבַּיְתָה וּלְהַנְעִים לוֹ אֶת הַשְּׁהִיָּה בַּבַּיִת, אוֹ לְאַפְשֵׁר לוֹ לָצֵאת לְבַיִת שֶׁל חָבֵר הַמַּתְאִים לְרוּחֵנוּ.

אוּלָם, גַּם כַּאֲשֶׁר הַסְּבִיבָה אֵינָהּ קְלוֹקֶלֶת, מִכָּל מָקוֹם עָלֵינוּ לָדַעַת, שֶׁהָרְחוֹב אֵינוֹ מְחַנֵּךְ! וּבְוַדַּאי שֶׁאֵין לְצַפּוֹת שֶׁהַיֶּלֶד יִלְמַד וְיִתְחַנֵּךְ עַל יְדֵי הַחֲבֵרִים בַּחוּץ, וּמִמֵּילָא מוּבָן, שֶׁאָסוּר לָנוּ לָתֵת לַיֶּלֶד לִהְיוֹת בַּחוּץ כָּל הַיּוֹם, אֶלָּא עָלֵינוּ לִדְאֹג שֶׁיִּהְיֶה אִתָּנוּ זְמַן מַסְפִּיק, וְשֶׁעִקַּר הַקֶּשֶׁר הַנַּפְשִׁי יִהְיֶה אִתָּנוּ, כְּדֵי שֶׁנּוּכַל לְהַטְבִּיעַ בּוֹ אֶת חוֹתַם הַחִנּוּךְ שֶׁלָּנוּ, דְּהַיְנוּ, צוּרַת הַחִנּוּךְ שֶׁאֲנַחְנוּ רוֹצִים שֶׁיִּתְחַנֵּךְ. וְכַמּוּבָן, שֶׁלְּלֹא זְמַן מַסְפִּיק שֶׁנִּהְיֶה עִם הַיְלָדִים לְעֻמַּת הַחֶבְרָה, אֲזַי לֹא נוּכַל לְהַגִּיעַ לְמַצָּב שֶׁהַחִנּוּךְ יִהְיֶה שֶׁלָּנוּ, וְהַחִנּוּךְ עָלוּל לִהְיוֹת שֶׁל הָרְחוֹב, מִשּׁוּם שֶׁהַחֶבְרָה שֶׁבָּרְחוֹב הִשְׁפִּיעָה עָלָיו בְּמֶשֶׁךְ זְמַן רַב בְּיַחַס לַהַשְׁפָּעָה שֶׁלָּנוּ עָלָיו. וְלָכֵן, טִבְעִי הוּא שֶׁהַהַשְׁפָּעָה הַמְרֻבָּה הִיא שֶׁתִּתֵּן אֶת חוֹתָמָהּ עַל נַפְשׁוֹ שֶׁל הַיֶּלֶד. מַה שֶּׁאֵין כֵּן אִם נַקְפִּיד לְהַרְבּוֹת בַּקֶּשֶׁר הַנַּפְשִׁי וְהַחִנּוּכִי עִם הַיֶלֶד וּנְמַעֵט בַּקֶּשֶׁר שֶׁל הָרְחוֹב - הַשְׁפָּעָתֵנוּ תִּתֵּן אֶת חוֹתָמָהּ עַל נַפְשׁוֹ שֶׁל הַיֶּלֶד, וְהַשְׁפָּעַת הָרְחוֹב "תִּתְבַּטֵּל בָּרֹב".

ב. אֶתְנַחְתָּא לִפְנֵי הַיְצִיאָה. גַּם כַּאֲשֶׁר הֶחְלַטְנוּ שֶׁהַיּוֹם נְאַפְשֵׁר לַיֶּלֶד לָצֵאת, מִכָּל מָקוֹם, יֵשׁ לִדְאֹג שֶׁהַיֶּלֶד יַעֲשֶׂה אֶתְנַחְתָּא לִפְנֵי הַיְצִיאָה, דְּהַיְנוּ, שֶׁלֹא יֵצֵא מִיָּד אַחַר שֶׁנִּכְנַס וְהִנִּיחַ אֶת הַיַּלְקוּט. אֶלָּא שֶׁיֵּשֵׁב בַּיִת מְעַט לֶאֱכֹל, לְדַבֵּר, לְהָכִין שִׁעוּרֵי בַּיִת אוֹ כָּל פְּעֻלָּה אַחֶרֶת בַּבַּיִת, וְגם הַהוֹרִים יַחְטְפוּ אִתּוֹ שִׂיחָה קַלָּה וּנְעִימָה, וְרַק אַחַר כָּךְ נְאַפְשֵׁר לוֹ לָצֵאת בְּפֹעַל. וְאִם אֶפְשָׁר, רָצוּי שֶׁיֵּצֵא לִקְרַאת סוֹף הַיּוֹם, מִשּׁוּם שֶׁאָז חֵלֶק מֵהַחֲבֵרִים כְּבָר הָלְכוּ, וְגַם כְּדֵי שֶׁלֹא יִהְיֶה לוֹ פִּתּוּי לְהִתְעַכֵּב יוֹתֵר, כֵּיוָן שֶׁכְּבָר נִגְמַר הַיּוֹם.

ג. לָדַעַת הֵיכָן הַיֶּלֶד מְשַׂחֵק. יֵשׁ לָדַעַת הֵיכָן הַיֶּלֶד יִמָּצֵא, וְעַל יְדֵי זֶה נַרְוִיחַ שֶׁיֵּשׁ לָנוּ "תְּמוּנָה" לְפִי מְקוֹם הַמִּשְׂחָק אִם זֶה מַתְאִים לוֹ אוֹ לֹא, וְגַם זֶה יָקֵל עָלֵינוּ לְפַקֵּחַ עָלָיו בְּמִדַּת הַצֹּרֶךְ אוֹ לִקְרֹא לוֹ בִּזְמַן שֶׁנִּרְצֶה. וְנוֹסָף לְכָךְ, זֶה מוֹנֵעַ "הַרְפַּתְקָאוֹת" שֶׁל יְלָדִים שֶׁ"נִּגְרָרִים". כֵּיוָן שֶׁהוּא יוֹדֵעַ שֶׁהוֹרָיו קָבְעוּ לוֹ שֶׁיְּשַׂחֵק בְּמָקוֹם פְּלוֹנִי, הוּא לֹא יֵלֵךְ לְמָקוֹם אַחֵר, מִשּׁוּם שֶׁיֵּשׁ לוֹ חֲשָׁשׁ אוּלַי הוֹרָיו יִקְרְאוּ לוֹ וְהוּא לֹא יִמָּצֵא "בַּמָּקוֹם", וּמִמֵּילָא יַתְחִילוּ לַחְשֹׁד וְכוּ'. וְכַמּוּבָן, שֶׁאֵין לְהַקְרִין לַיֶּלֶד שֶׁאֲנַחְנוּ חוֹשְׁדִים בּוֹ, אֶלָּא יֵשׁ לוֹמַר, שֶׁאֲנַחְנוּ רוֹצִים לָדַעַת הֵיכָן הוּא מְשַׂחֵק עַל כָּל מִקְרֶה שֶׁנִּצְטָרֵךְ לִקְרֹא לוֹ מִכָּל סִבָּה שֶׁהִיא, וּמַה גַּם, שֶׁזּוֹ הַנְהָגָה שֶׁהִנְהַגְנוּ לְכָל יַלְדֵי הַבַּיִת, וְאֵין סִבָּה לְהַפְלוֹת בֵּין הַבָּנִים.

ד. לִקְבֹּעַ זְמַן. הַיֶּלֶד צָרִיךְ לָדַעַת מֵרֹאשׁ מָתַי הוּא אָמוּר לַחֲזֹר, וְזֶה עָשׂוּי לִמְנֹעַ חִכּוּכִים לְעֻמַּת מִקְרֶה שֶׁלֹא קוֹבְעִים לוֹ זְמַן - אֲזַי, כַּאֲשֶׁר קוֹרְאִים לוֹ לַעֲלוֹת הַבַּיְתָה, הוּא לֹא תָּמִיד מוּכָן נַפְשִׁית לְכָךְ, וְאָז עָלוּל לְהִוָּצֵר וִכּוּחַ אוֹ טְרוּנְיָה, שֶׁבְּוַדַּאי לֹא יִתְרְמוּ לְחִנּוּךְ הַיֶּלֶד. לְעֻמַּת זֹאת, כַּאֲשֶׁר הוּא יוֹדֵעַ שֶׁבִּזְמַן מְסֻיָּם עָלָיו לַחֲזֹר, וְזֹאת הַהוֹרִים קוֹבְעִים לוֹ לא בְּאֶמְצַע שֶׁהוּא מְשַׂחֵק, וְהוּא סָבַר וְקִבֵּל, אֲזַי יֵקַל עָלָיו לַעֲלוֹת הַבַּיְתָה בְּרָצוֹן, מִשּׁוּם שֶׁהוּא כְּבָר "סָגַר" עִם הַהוֹרִים שְׁעַת חֲזָרָה הַבַּיְתָה, וְגַם, סָבִיר לְהַנִּיחַ, שֶׁהוּא יַתְאִים אֶת הַמִּשְׂחָקִים לְפִי הַזְּמַן שֶׁבְּיָדוֹ.

~ אורחים

{הַכְנָסַת אוֹרְחִים מֻמְלֶצֶת כַּאֲשֶׁר הֵם תּוֹאֲמִים בַּהַשְׁקָפָה. P כְּשֶׁיֵּשׁ חֲשָׁשׁ שֶׁהֵם יַשְׁפִּיעוּ בְּצוּרָה שְׁלִילִית, יֵשׁ לְהִמָּנַע מִלְּהַזְמִין. P בְּדִיעֲבַד כַּאֲשֶׁר הִזְמִינוּ אֶת עַצְמָם, יֵשׁ לִהְיוֹת בְּעֵינָא פְּקִיחָא.  P יֵשׁ לְהָכִין מֵרֹאשׁ אֶת נוֹשֵׂא הַשִּׂיחָה.}

חֵלֶק בִּלְתִּי נִפְרָד מֵהֲוַאי חַיֵּינוּ הוּא "הַכְנָסַת אוֹרְחִים" - אִם בִּימֵי הַחֹל, וְאִם בְּשַׁבָּתוֹת וְיָמִים טוֹבִים. וְכַיָּדוּעַ לָנוּ, שֶׁהַכְנָסַת אוֹרְחִים הִיא דָּבָר חִיּוּבִי הַמִּתְקַבֵּל בִּבְרָכָה. בְּאֹפֶן טִבְעִי הָיִינוּ רוֹצִים לְהַכְנִיס אוֹרְחִים, אוּלָם דָּא עָקָא, שֶׁזּוֹ לִפְעָמִים מִצְוָה בִּבְחִינַת "אַלְיָה וְקוֹץ בָּהּ", כְּלוֹמַר, לִפְעָמִים מִתְאָרְחִים אוֹרְחִים שֶׁאֵינָם לְרוּחֵנוּ - אִם מִבְּחִינַת הַשְׁקָפָה, וְאִם מִבְּחִינַת הִתְנַהֲגוּת, וְלֹא תָּמִיד אֶפְשָׁר לִמְנֹעַ זֹאת. כְּגוֹן, קְרוֹב מִשְׁפָּחָה, שֶׁאֲנַחְנוּ בִּידִידוּת אִתּוֹ, רוֹצֶה לְהִתְאָרֵחַ, וּמִסִּבָּה כָּלְשֶׁהִי לֹא נָעִים לְסָרֵב לוֹ, וְהוּא מֵבִיא גַּם אֶת בָּנָיו, וּבָנָיו אֵינָם לְרוּחֵנוּ, וַאֲנַחְנוּ חוֹשְׁשִׁים לְהַשְׁפָּעָה שְׁלִילִית עַל יְלָדֵינוּ. וְאָז נוֹצָר מַצָּב שֶׁל מַלְכֹּדֶת - אוֹי אִם נַזְמִין, וְאוֹי אִם לֹא נַזְמִין... וְהַשְּׁאֵלָה הִיא, כֵּיצַד לְהִתְגַּבֵּר עַל הַבְּעָיָה הַזֹּאת?

תְּשׁוּבָה: כַּמּוּבָן שֶׁאִם הָאוֹרְחִים אֵינָם רְצוּיִים, יֵשׁ לְהִמָּנַע מִלְּהַזְמִינָם! אוּלָם אִם הֵם "הִזְמִינוּ אֶת עַצְמָם" וְאֵין בִּיכָלְתֵּנוּ לִמְנֹעַ זֹאת מִכָּל סִבָּה שֶׁתִּהְיֶה. נוּ, זֹאת הַמְּצִיאוּת כָּרֶגַע, מָה עוֹשִׂים? וּבְכֵן, עָלֵינוּ לְהָכִין אֶת עַצְמֵנוּ לָדַעַת אֶת סֵדֶר הַיּוֹם לִפְרָטָיו, עַד כַּמָּה שֶׁנִּתָּן לִצְפּוֹת וּלְתַכְנֵן אֶת הַפְּעִילוּת, וּלְשֵׁם כָּךְ יֵשׁ גַּם לְשַׁתֵּף אֶת הַיְלָדִים בְּתִכְנוּן סֵדֶר הַיּוֹם. כְּמוֹ כֵן עָלֵינוּ לְהִשְׁתַּדֵּל לִהְיוֹת בְּקִרְבַת הַיְלָדִים בְּצוּרָה חֲבִיבָה מִבְּלִי לְעוֹרֵר מְבוּכָה לַאֲחֵרִים, וְלֹא לִשְׁכֹּחַ כִּי הַמְּגַמָּה הִיא לִהְיוֹת בְּעֵינָא פְקִיחָא עַל הַיְלָדִים. וְאַף עַל פִּי שֶׁהַדָּבָר עוֹלֶה בְּמַאֲמַצִּים - בְּסוֹפוֹ שֶׁל דָּבָר זֶה מִשְׁתַּלֵּם. וּבִפְרָט אִם נַכְנִיס לְרֹאשֵׁנוּ, שֶׁלְּתַקֵּן נֵזֶק שֶׁעָלוּל לִהְיוֹת, חַס וְחָלִילָה, זֶה הַרְבֵּה יוֹתֵר קָשֶׁה מֵהַמַּאֲמָץ שֶׁנְּנַסֶּה לְהַשְׁקִיעַ בְּמַטָּרָה לִמְנֹעַ אֶת הַנֵּזֶק, וּבִפְרָט אֶת נַכְנִיס לְרֹאשֵׁנוּ שֶׁאֵין מְדֻבָּר בְּכָל שַׁבָּת, אֶלָּא מִדֵּי פַעַם - זֶה יָקֵל עָלֵינוּ לְהִשְׁתַּדֵּל.

כְּמוֹ כֵן יֵשׁ לְהָכִין מִבְּעוֹד מוֹעֵד נוֹשְׂאִים לְשִׂיחָה, וְאָז, כַּאֲשֶׁר נֵשֵׁב עִם הָאוֹרְחִים, נְכַוֵּן אֶת הַשִּׂיחָה לְאָפִיק חִיּוּבִי לְמַה שֶּׁאֲנַחְנוּ רוֹצִים לְדַבֵּר. כָּךְ טִבְעוֹ שֶׁל עוֹלָם - נוֹשֵׂא הַדִּבּוּר נִקְבָּע לְפִי הַהַתְחָלָה. אִם בַּהַתְחָלָה נְדַבֵּר דִּבְרֵי תוֹרָה וְאַגָּדָה מְעַנְיְנִים, אֲזַי הָרֹאשׁ שֶׁל כָּל בְּנֵי הַבַּיִת יִהְיֶה בְּאוֹתָם דְּבָרִים, וּמִמֵּילָא הַשֻּׁלְחָן יִהְיֶה כְּעֵין "מִזְבֵּחַ שֶׁהִקְרִיבוּ עָלָיו קָרְבָּן", וְסָבִיר מְאֹד שֶׁגַּם הָאוֹרְחִים יְדַבְּרוּ בַּנּוֹשֵׂא שֶׁהֶעֱלֵינוּ. וְאָז הִרְוַחְנוּ שְׁנֵי דְבָרִים: הַדָּבָר הָרִאשׁוֹן - שֶׁאֵין דִּבּוּרִים שֶׁאֵינָם לְרוּחֵנוּ, מִשּׁוּם שֶׁהֵם מְרֻתָּקִים לְדִבְרֵי תוֹרָה וְחָכְמָה, וְהַדָּבָר הַשֵּׁנִי - שֶׁאֲנַחְנוּ מְחַזְּקִים אֶת הָאוֹרְחִים וְגַם אֶת יְלָדֵינוּ, וְהַהַשְׁפָּעָה הִיא חִיּוּבִית.

* אֵין לְהַזְמִין אוֹרְחִים עַל חֶשְׁבּוֹן הַיְלָדִים. * הָאוֹרְחִים הֲכִי חֲשׁוּבִים הֵם הַיְלָדִים.

אָמְנָם לְעֶצֶם הָעִנְיָן שֶׁל הַכְנָסַת אוֹרְחִים, וַאֲפִלּוּ אוֹרְחִים שֶׁמַּתְאִימִים לְהַשְׁקָפָתֵנוּ - הַאִם רָצוּי לְהַזְמִין בִּתְדִירוּת, אוֹ אוּלַי כְּדַאי לִשְׁמֹר עַל מִנּוּן נָמוּךְ?

תְּשׁוּבָה: רֵאשִׁית, עָלֵינוּ לָדַעַת שֶׁהָאוֹרְחִים הָאֲמִתִּיִּים וַהֲכִי חֲשׁוּבִים הֵם הַיְלָדִים שֶׁלָּנוּ. הֵם אוֹרְחִים לְמֶשֶׁךְ שְׁמוֹנֶה עֶשְׂרֵה עַד עֶשְׂרִים שָׁנָה, וְאַחַר כָּךְ בּוֹנִים בַּיִת מִשֶּׁלָּהֶם, וְאָמְנָם אֶת "הָאוֹרְחִים הָאֵלֶּה" יֵשׁ לְהָכִין לִקְרַאת יְצִיאָתָם מֵהַבַּיִת, וְכָל יוֹם שֶׁעוֹבֵר לְלֹא "הֲכָנָה" מַתְאִימָה, זֶה הֶפְסֵד! וְלָכֵן עָלֵינוּ לְהַתְאִים אֶת הַכְנָסַת הָאוֹרְחִים "הַזָּרִים" - קְרִי: מִי שֶׁאֵינָם בָּנֵינוּ [עִם כָּל הַכָּבוֹד וְהַהַעֲרָכָה וְהָאַהֲבָה לָאוֹרְחִים הַנִּכְבָּדִים שֶׁאֵינָם בָּנֵינוּ וּבְנוֹתֵינוּ] - בְּצוּרָה שֶׁלֹא תָבוֹא עַל חֶשְׁבּוֹן הָ"אוֹרְחִים הָאֲמִתִּיִּים" שֶׁכְּבָר נִמְצָאִים, הֲלֹא הֵם הַיְלָדִים שֶׁלָּנוּ, וּכְבָר אָמְרוּ חֲזַ"ל: עֲנִיֵּי עִירְךָ קוֹדְמִים.

וּבְכֵן, כְּדֵי שֶׁנּוּכַל לִשְׁמֹר מִפְּנֵי פְּגִיעָה בִּילָדֵינוּ, עָלֵינוּ לָשִׂים לֵב לַנְּקֻדּוֹת הַבָּאוֹת:

א. לֹא לִיצֹר לַחַץ. טִבְעִי הַדָּבָר, שֶׁכַּאֲשֶׁר אֲמוּרִים לָבוֹא אוֹרְחִים, וּבִפְרָט אִם מְדֻבָּר בְּאוֹרְחִים שֶׁלֹא בָאִים כָּל יוֹם, וְעוֹד יוֹתֵר אִם הֵם נְשׂוּאֵי פָנִים, בְּמִקְרֶה כָּזֶה מִשְׁתַּדְּלִים לְהִתְכּוֹנֵן כִּדְבָעֵי - אִם זֶה נִקָּיוֹן יְסוֹדִי שֶׁל הַבַּיִת, וְאִם זֶה קְנִיּוֹת דִּבְרֵי מַאֲכָל מְיֻחָדִים, וּמִשּׁוּם כָּךְ עֲלוּלִים מְאֹד לִהְיוֹת לְחוּצִים לְסַיֵּם אֶת הַהֲכָנוֹת הַמְיֻחָדוֹת לִכְבוֹד הָאוֹרְחִים הַקְּרוּאִים, וּפֹעַל יוֹצֵא - שֶׁאֲנַחְנוּ נוֹטִים לִגְעֹר אוֹ לְהַעֲנִישׁ אוֹ לְהַגְבִּיל מִפְּאַת הַלַּחַץ, וְלֹא תָמִיד יֵשׁ הַצְדָּקָה לַגְּעָרָה אוֹ לַהַגְבָּלָה, וַאֲזַי נוֹצָר מֶתַח אֵצֶל הַיְלָדִים עַל לֹא עָוֶל בְּכַפָּם. וְכַמּוּבָן, זֶה עָלוּל לִיצֹר סְלִידָה מֵעֶצֶם הַכְנָסַת הָאוֹרְחִים, וְגַם אֵין זֶה תּוֹרֵם לַיְחָסִים שֶׁבֵּין הַהוֹרִים לַיְלָדִים, וְאוּלַי גַּם גּוֹרֵעַ. אִם כֵּן, "יָצָא שְׂכָרוֹ בְּהֶפְסֵדוֹ".

לָכֵן יֵשׁ לְהַקְפִּיד מֵרֹאשׁ שֶׁלֹא נִכָּנֵס לְלַחַץ וּלְרֹגֶז, אֶלָּא אַדְּרַבָּה, נַעֲשֶׂה מַאֲמַצִּים שֶׁלֹא לִכְעֹס, וְנַגְבִּיל אֶת עַצְמֵנוּ שֶׁלֹא נִגְעַר בְּשׁוּם אֹפֶן. כָּל זֹאת הַ"לֹא תַעֲשֶׂה".

אָמְנָם רָצוּי לְשַׁתֵּף אֶת בְּ"קוּם וַעֲשֵׂה", עַל יְדֵי שֶׁנְּחַלֵּק לָהֶם תַּפְקִידִים - זֶה יְנַקֶּה דָּבָר פְּלוֹנִי, זֶה יְסַדֵּר אֶת חַדְרוֹ, זֶה יְנַקֶּה אָבָק וְכוּ', וְכָל זֹאת יֵשׁ לַעֲשׂוֹת בִּמְאוֹר פָּנִים, וּלְנַצֵּל אֶת הַהִזְדַּמְּנוּת לְהַרְאוֹת לַיְלָדִים אֶת חֲשִׁיבוּת מִצְוַת חֶסֶד וְהַכְנָסַת אוֹרְחִים, וְלַעֲשׂוֹתָם "שֻׁתָּפִים" בַּמִּצְוָה בְּשִׂמְחָה. דָּבָר זֶה עָשׂוּי לְהַגְבִּיר אֶת חֶשְׁקָם לַעְזֹר וְיוֹתִיר אֶצְלָם רֹשֶׁם חִיּוּבִי לְכָל הַקָּשׁוּר לְמִצְווֹת, וּבִפְרָט בַּמִּצְווֹת שֶׁהֵם עוֹסְקִים בָּהֶם, וּבַמִּקְרֶה שֶׁלָּנוּ מְדֻבָּר בְּמִצְוַת חֶסֶד וְהַכְנָסַת אוֹרְחִים. וּכְמוֹ כֵן זֶה עָשׂוּי לְחַזֵּק אֶת הַקֶּשֶׁר הַנַּפְשִׁי שֶׁלָּהֶם עִם הַהוֹרִים, כְּמוֹ כָּל חֲוָיָה נְעִימָה שֶׁעֲשׂוּיָה לְחַזֵּק אֶת הַקֶּשֶׁר בֵּין הַהוֹרִים לְיַלְדֵיהֶם אוֹ בֵּין בְּנֵי אָדָם אֲחֵרִים, וְכֵן עַל זוֹ הַדֶּרֶךְ.

ב. לֹא לִפְגֹּם בִּתְשׂוּמֶת לֵב לַיְלָדִים. עָלֵינוּ לְהַקְפִּיד מְאֹד שֶׁהַיְלָדִים יְקַבְּלוּ תְּשׂוּמֶת לֵב אַף עַל פִּי שֶׁיֵּשׁ אוֹרְחִים. לְשֵׁם כָּךְ, כְּדַאי שֶׁהַשִּׂיחָה תִּהְיֶה עַל נוֹשֵׂא שֶׁגַּם הַיֶּלֶד יוּכַל לְהִשְׁתַּתֵּף בְּצוּרָה עֵרָה, וּכְמוֹ כֵן לְשַׁתֵּף אוֹתָם בִּפְעִילוּת לְמַעַן הָאוֹרְחִים בִּדְבָרִים שֶׁמַּקְנִים לָהֶם הַרְגָּשָׁה טוֹבָה - אִם עַל יְדֵי קְנִיַּת מִצְרָכִים לִכְבוֹד הָאוֹרְחִים, אִם עַל יְדֵי עֶזְרָה בְּהַגָּשַׁת אֹכֶל לָאוֹרְחִים, אִם עַל יְדֵי הֲכָנַת הַחֶדֶר לָאוֹרְחִים, וְכֵן עַל זוֹ הַדֶּרֶךְ. כְּלָלוֹ שֶׁל דָּבָר: לְהָבִיא אֶת הַיְלָדִים לִפְעִילוּת נְעִימָה סְבִיב הַכְנָסַת הָאוֹרְחִים.

אָסוּר לָנוּ לִשְׁכֹּחַ: כְּדֵי שֶׁהַיְלָדִים יִתְנַהֲגוּ בַּהֶתְאֵם, עָלֵינוּ לַהֲכִינָם מִבְּעוֹד מוֹעֵד עַל יְדֵי שֶׁנַּסְבִּיר לָהֶם בְּצוּרָה בְּרוּרָה, קַלָּה וּמְפֹרֶטֶת אֶת דְּפוּסֵי הַהִתְנַהֲגוּת שֶׁעֲלֵיהֶם לִשְׁמֹר. כַּיָּדוּעַ, הִתְבַּטְּאוּת הַיֶּלֶד בְּבֵיתוֹ לְיַד הוֹרָיו בִּלְבַד אֵינָהּ דּוֹמָה לְצוּרַת הַהִתְבַּטְּאוּת שֶׁאֲמוּרָה לִהְיוֹת לְיַד אוֹרְחִים.

לְדֻגְמָא: בְּאֹפֶן טִבְעִי, כַּאֲשֶׁר יֶלֶד רוֹצֶה פְּרִי אוֹ עוּגָה וְכַדּוֹמֶה, הוּא יָכוֹל לְבַקֵּשׁ בְּקוֹל מֵהוֹרָיו: "בְּבַקָּשָׁה תְּנוּ לִי עוּגָה!" "בְּבַקָּשָׁה תְּנוּ לִי פְּרִי!" וְאֵין לְהוֹרָיו שׁוּם בְּעָיָה לוֹמַר שֶׁאֵין עוּגָה. קוֹרֶה שֶׁאֵין. אוּלָם אִם יֵשׁ אוֹרְחִים, זֶה לֹא נָעִים לוֹמַר לַיֶּלֶד שֶׁאֵין לָנוּ פְּרִי אוֹ עוּגָה לָתֵת לוֹ בִּזְמַן שֶׁהָעוּגָה נִמְצֵאת עַל הַשֻּׁלְחָן לְצֹרֶךְ הָאוֹרְחִים. וַאֲנַחְנוּ נְבוֹכִים, וּמְבִיכִים גַּם אֶת הָאוֹרְחִים שֶׁחוֹשְׁבִים שֶׁהָאֹכֶל הַמֻּגָּשׁ לִפְנֵיהֶם בָּא עַל חֶשְׁבּוֹן הַיְלָדִים. עַל כְּגוֹן זֶה מְסַפֶּרֶת הַגְּמָרָא (חולין צד ע"א):

מַעֲשֶׂה בְּאֶחָד שֶׁזִּמֵּן שְׁלֹשָׁה אוֹרְחִים בְּשָׁנִים שֶׁל בַּצֹּרֶת, וְלֹא הָיָה לוֹ לְהַנִּיחַ לִפְנֵיהֶם אֶלָּא שָׁלֹשׁ בֵּיצִים. בָּא בְּנוֹ שֶׁל בַּעַל הַבַּיִת. נָטַל אֶחָד מֵהֶם חֶלְקוֹ [פֵּרוּשׁ: הַחֵלֶק שֶׁלּוֹ] וּנְתָנוֹ לוֹ, וְכֵן שֵׁנִי וְכֵן שְׁלִישִׁי. בָּא אָבִיו שֶׁל תִּינוֹק, מְצָאוֹ שֶׁעוֹזֵק [שֶׁמַּחֲזִיק] אֶחָד בְּפִיו וּשְׁתַּיִם בְּיָדוֹ. חֲבָטוֹ בַּקַּרְקַע וּמֵת. כֵּיוָן שֶׁרָאֲתָה אִמּוֹ, עָלְתָה לַגַּג וְנָפְלָה וּמֵתָה. אַף הוּא עָלָה לַגַּג וְנָפַל וּמֵת, רַחֲמָנָא לִצְלַן. עַד כָּאן הַסִּפּוּר.

הַטַּעַם שֶׁהָאָב הָרַג אֶת בְּנוֹ, הוּא מִשּׁוּם שֶׁהָיְתָה לוֹ בּוּשָׁה גְּדוֹלָה שֶׁהֶעֱבִירָה אוֹתוֹ עַל דַּעְתּוֹ. כַּמּוּבָן, אִם הַבֵּן הָיָה עוֹשֶׂה זֹאת בִּזְמַן שֶׁאֵין אוֹרְחִים, הָאָב לֹא הָיָה מְאַבֵּד עֶשְׁתּוֹנוֹתָיו עַד כְּדֵי כָּךְ. לְלַמֶּדְךָ, שֶׁיֵּשׁ דְּפוּסֵי הִתְנַהֲגוּת מְיֻחָדִים כַּאֲשֶׁר יֵשׁ אוֹרְחִים, וְכַמּוּבָן שֶׁהַיְלָדִים לֹא יֵדְעוּ מֵעַצְמָם אֶת הַשֹּׁנִי, וְלָכֵן יַשְׂכִּילוּ הַהוֹרִים לְלַמֵּד אֶת בְּנֵיהֶם בְּצוּרָה בְּרוּרָה הַנְהָגוֹת הַקְּשׁוּרוֹת לְאֵרוּחַ. וּבַמִּקְרֶה הַנַּ"ל, אִם הַבֵּן רוֹצֶה דָּבָר מְסֻיָּם, יֵשׁ לְלַמְּדוֹ שֶׁיִּגַּשׁ וְיִלְחַשׁ בְּאָזְנֵי הוֹרָיו מָה רְצוֹנוֹ, וּבְצוּרָה כָּזוֹ לֹא תִהְיֶה מְבוּכָה - לֹא לַמְאָרֵחַ וְלֹא לָאוֹרְחִים. וְהַמַּזְהִיר וְהַנִּזְהָר יִרְבֶּה שְׁלוֹמָם כַּנָּהָר.

וְכָל זֹאת הַיֶּלֶד אֵינוֹ יוֹדֵעַ מֵעַצְמוֹ, לָכֵן עָלֵינוּ לְלַמְּדוֹ מִבְּעוֹד מוֹעֵד אֶת צוּרַת הַהִתְנַהֲגוּת הַהוֹלֶמֶת, דָּבָר שֶׁעָשׂוּי לִמְנֹעַ מֶתַח בִּלְתִּי רָצוּי.

כְּמוֹ כֵן עָלֵינוּ לְתַכְנֵן מֵרֹאשׁ אֶת הַזְּמַן שֶׁהַיֶּלֶד מְשַׂחֵק, יָשֵׁן, לוֹמֵד וְכוּ', כְּדֵי שֶׁהָאֵרוּחַ לֹא יוֹצִיא אוֹתוֹ מֵהַדְּבָרִים שֶׁהוּא חַיָּב בָּהֶם.

וְסוֹף מַעֲשֶׂה - בְּמַחֲשָׁבָה תְּחִלָּה!

~ מריבות בין האחים

{מְרִיבוֹת בֵּין הָאַחִים זֶה דָּבָר נוֹרְמָלִי. P יֵשׁ לְהַמְעִיט הַהִתְעָרְבוּת בַּמְּרִיבָה. P רָצוּי לְהִתְעָרֵב כַּאֲשֶׁר רָאִינוּ אֶת הַגּוֹרְמִים שֶׁל הַמְּרִיבָה מִתְּחִלָּה אוֹ בְּמִקְרֶה שֶׁרוֹצִים לְהַעֲבִיר מֶסֶר בְּלִי לִמְצֹא אֲשֵׁמִים}

אַחַת הַתּוֹפָעוֹת הַמַּטְרִידוֹת אוֹתָנוּ, הַהוֹרִים, הִיא הַמְּתִיחוּת וְהַמְּרִיבוֹת בֵּין הָאַחִים. אֲנַחְנוּ מֻטְרָדִים מַה קּוֹרֶה, הֲרֵי הֵם אַחִים, וְאַדְּרַבָּה, בֵּינֵיהֶם צְרִיכִים לִשְׂרֹר אַהֲבָה וְאַחֲוָה, שָׁלוֹם וְרֵעוּת [שֶׁהֲרֵי אַחִים זֶה מִלְּשׁוֹן אַחֲוָה], וּמַה יִּהְיֶה כַּאֲשֶׁר יִגְדְּלוּ? וּבִכְלָל, כָּל הַמְּרִיבוֹת גּוֹרְמוֹת לָנוּ מֶתַח כֵּיצַד לְהָגִיב וְאֵיךְ לִשְׁפֹּט. מָה, אֲנַחְנוּ שׁוֹטְרִים? אוֹ אוּלַי אֲנַחְנוּ, הַהוֹרִים, נִכְשַׁלְנוּ בַּחִנּוּךְ?

וּבְכֵן, רֵאשִׁית עָלֵינוּ לָדַעַת, שֶׁמְּרִיבוֹת בֵּין אַחִים זֶה מַצָּב נוֹרְמָלִי בְּכָל בַּיִת. הַסִּבָּה לְכָךְ הִיא פְּשׁוּטָה: הֵם נִמְצָאִים בְּמָקוֹם אֶחָד וְשֻׁתָּפִים לְהַרְבֵּה דְּבָרִים בַּבַּיִת, וּפֹעַל יוֹצֵא הוּא, שֶׁכָּל אֶחָד רוֹצֶה אֶת הָאִינְטֶרֶס שֶׁלּוֹ. וְאִלּוּ הָיוּ הֵם מְבֻגָּרִים וְיוֹדְעִים אֶת כְּלָלֵי הַצֶּדֶק, וְעוֹד יוֹתֵר - אִלּוּ הָיוּ יוֹדְעִים אֶת חֲשִׁיבוּת הַהִתְנַהֲגוּת לִפְנִים מִשּׁוּרַת הַדִּין וְהָיוּ סְפוּגִים מֵאֲוִירַת הַתּוֹרָה הַקְּדוֹשָׁה, אֲזַי הָיָה לָהֶם קַל לְהִתְגַּבֵּר עַל רְצוֹנוֹתֵיהֶם, וּמַה גַּם, שֶׁכַּאֲשֶׁר הֵם מְבֻגָּרִים, מִטֶּבַע הַדְּבָרִים, הָעִנְיָנִים שֶׁבָּהֶם עֲלוּלָה לִהְיוֹת מַחֲלֹקֶת הֵם, בְּדֶרֶךְ כְּלָל, עִנְיָנִים חֲשׁוּבִים, וְלֹא עִנְיָנִים פְּעוּטִים כְּמוֹ אֵצֶל הַקְּטַנִּים.

לֹא כֵן יְלָדֵינוּ הַקְּטַנִּים אוֹ הַנְּעָרִים, לָהֶם אֵין יְדִיעָה מַקִּיפָה בְּעִנְיָנִים שֶׁבֵּין אָדָם לַחֲבֵרוֹ וּבֵין אָדָם לַמָּקוֹם, וְעִנְיְנֵיהֶם חֲשׁוּבִים לָהֶם גַּם אִם הֵם עִנְיָנִים שֶׁל מַה בְּכָךְ. וְלָכֵן, מִטֶּבַע הַדְּבָרִים, הֵם נוֹטִים לָרִיב, כְּדֵי לַעֲמֹד עַל דֵּעוֹתֵיהֶם וּלְהַשִּׂיג אֶת מְבֻקָּשָׁם.

אִי לְכָךְ, עָלֵינוּ לְהַכְנִיס אֶת הַנַּ"ל לְהַכָּרָתֵנוּ, וּמִמֵּילָא יֵקַל עָלֵינוּ לְהִטָּפֵל וּלְטַפֵּל בַּמְּרִיבוֹת וּבַמֶּתַח הַשּׂוֹרֵר בֵּין הָאַחִים.

אָמְנָם עֲדַיִן לֹא הֶעֱלֵינוּ מָזוֹר לַבְּעָיָה עַצְמָהּ - כֵּיצַד מֻמְלָץ לְטַפֵּל?

וּבְכֵן, עִקַּר הַבְּעָיָה בַּמְּרִיבוֹת הַנַּ"ל הִיא, שֶׁאֲנַחְנוּ לֹא יְכוֹלִים לָדַעַת מִי הָאָשֵׁם, אֶלָּא אִם כֵּן נַעֲרֹךְ חֲקִירָה מַה קָּרָה וְכֵיצַד, מַדּוּעַ, מִי מֵעִיד, וְעוֹד שְׁאֵלוֹת מְבִיכוֹת וּמַתִּישׁוֹת, וְגַם אָז לֹא תָּמִיד נוּכַל לִהְיוֹת בְּטוּחִים שֶׁאָכֵן הִגַּעְנוּ לַמַּסְקָנָא הָרְצוּיָה. זֹאת וְעוֹד, הֲרֵי לֹא נוּכַל לַעֲרֹךְ כָּל יוֹם חֲקִירוֹת וּדְרִישׁוֹת, זֶה תִסְכּוּל לַיֶּלֶד וְלָנוּ. וְאִם כֵּן, מָה עוֹשִׂים?

רֵאשִׁית, עָלֵינוּ לְהִשְׁתַּדֵּל לְהִמָּנַע מִלְּהִתְעָרֵב בַּמְּרִיבוֹת שֶׁלָּהֶם. תְּנוּ לָהֶם לְהִסְתַּדֵּר לְבַד, הֵם יַעֲרִיכוּ לְנָכוֹן אִישׁ אֶת מְקוֹמוֹ וְיֵדְעוּ לְהִתְנַהֵג בַּהֶתְאֵם. מַה שֶּׁאֵין כֵּן אִם נַרְבֶּה לְהִתְעָרֵב, זֶה עָלוּל לְהַזְמִין גֵּרוּיִים נוֹסָפִים, וְלֹא תָמִיד נִפְתֹּר לְנָכוֹן אֶת הַמְּרִיבָה. לִפְעָמִים הַצַּד הָאֶחָד יַתְחִיל בַּמְּרִיבָה עַל סְמַךְ שֶׁבִּשְׁעַת "חֵרוּם" הוּא כְּבָר "יַזְעִיק עֶזְרָה רִאשׁוֹנָה", קְרִי: הַהוֹרִים.

אָמְנָם אֵין בְּכַוָּנָתֵנוּ לוֹמַר שֶׁלֹא לְהִתְעָרֵב בְּשׁוּם אֹפֶן. אַדְּרַבָּה, לִפְעָמִים אֶפְשָׁר לְהִתְעָרֵב, כְּגוֹן שֶׁרָאִינוּ בְּעֵינֵינוּ שֶׁאֶחָד מֵהַצְּדָדִים גָּרַם לַמְּרִיבָה אוֹ עָשָׂה עָוֶל לְאָחִיו. בְּמִקְרֶה זֶה נוּכַל לְהִתְעָרֵב, שֶׁהֲרֵי אֲנַחְנוּ נֵדַע לְנָכוֹן לְהָגִיב בַּצּוּרָה הַנְּכוֹנָה. זֹאת וְעוֹד, אִם אֲנַחְנוּ נִשְׁתֹּק, זֶה עָלוּל לָתֵת "גּוּשְׁפַּנְקָה" לָאָח לְהַמְשִׁיךְ בְּהִתְנַהֲגוּת זוֹ, וְעָלוּל לְהִוָּצֵר מַצָּב שֶׁל כָּל דְּאַלִּים גָּבַר, וְכַמּוּבָן שֶׁזֶּה מְאֹד גָּרוּעַ לְהַקְנוֹת לַיֶּלֶד רֹשֶׁם עָקֹם שֶׁכָּזֶה.

כְּמוֹ כֵן לִפְעָמִים אֶפְשָׁר לְהִתְעָרֵב לֹא עַל מְנָת לִמְצֹא אֲשֵׁמִים, אֶלָּא בְּמַטָּרָה לְהַעֲבִיר מְסָרִים חִנּוּכִיִּים עַל וַתְּרָנוּת, אֱמֶת, לִפְנִים מִשּׁוּרַת הַדִּין וְכַדּוֹמֶה. בַּתְּחִלָּה רָצוּי לְלַוּוֹת אֶת הַמְּסָרִים עַל יְדֵי תַּמְרִיצִים, כְּגוֹן לוֹמַר: "אֲנִי מְאֹד מְעֻנְיָן לָתֵת דָּבָר פְּלוֹנִי לְמִי שֶׁיֹּאמַר רִאשׁוֹן סְלִיחָה, אֲפִלּוּ שֶׁהוּא חוֹשֵׁב שֶׁהוּא לֹא אָשֵׁם. מִי שֶׁמִּתְנַהֵג לִפְנִים מִשּׁוּרַת הַדִּין, ה' אוֹהֵב אוֹתוֹ וּמִתְנַהֵג אִתּוֹ בְּאוֹתוֹ מַטְבֵּעַ." וְכֵן עַל זוֹ הַדֶּרֶךְ, לְעוֹדֵד אֶת הַמִּדּוֹת הַטּוֹבוֹת בַּהִזְדַּמְּנוּת שֶׁל הַמְּרִיבָה.

צָרִיךְ לָקַחַת בְּחֶשְׁבּוֹן, שֶׁהַיְלָדִים הֵם כְּמוֹ "עוֹלִים חֲדָשִׁים", שֶׁעֲדַיִן לֹא יוֹדְעִים אֶת "הַתַּכְלִית", וְזֹאת מֻטָּל עָלֵינוּ לְהוֹרוֹתָם. וְכָעֵת, בַּגִּיל הַצָּעִיר, זוֹ הַהִזְדַּמְּנוּת, שֶׁהֲרֵי בְּעוֹד מִסְפַּר שָׁנִים לֹא נוּכַל לְהַשְׁפִּיעַ כְּמוֹ בַּגִּיל הָרַךְ וְהַצָּעִיר.

בְּאֹפֶן עֶקְרוֹנִי יֵשׁ לַעֲמֹד עַל כָּךְ שֶׁלֹּא תִּהְיֶה אַלִּימוּת בְּשׁוּם פָּנִים וָאֹפֶן.

נְקֻדָּה חֲשׁוּבָה יֵשׁ לְהָבִיא לִידִיעַת הָאַחִים, וְהִיא: שֶׁאֵין לְהִשְׁתַּמֵּשׁ בְּאַלִּימוּת כְּדֵי לִפְתֹּר בְּעָיָה. כָּל שִׁמּוּשׁ בְּאַלִּימוּת יְלֻוֶּה בְּעֹנֶשׁ חָרִיף יוֹתֵר, וְלֹא נְוַתֵּר! יֵשׁ לְהַסְבִּיר, שֶׁאַלִּימוּת עֲלוּלָה לְהָבִיא לְאָסוֹן, וְאֵין לָקַחַת סִכּוּן בְּשׁוּם פָּנִים. וְלָכֵן, בְּמִקְרֶה שֶׁיֵּשׁ אַלִּימוּת - אִם אֲנַחְנוּ יוֹדְעִים מִי הַצַּד הָאַלִּים, יֵשׁ לְהַעֲנִישׁוֹ בְּחֻמְרָה, וְעִם זֹאת, עָלֵינוּ לְהַעֲנִישׁ גַּם אֶת הַצַּד שֶׁכְּנֶגֶד, מִשּׁוּם שֶׁ"אֵין עָשָׁן בְּלִי אֵשׁ". "לֹא לְחִנָּם קִבַּלְתָּ מַכּוֹת, כַּנִּרְאֶה שֶׁגַּם אַתָּה גָּרַמְתָּ לַגֵּרוּי" - כָּךְ יֵשׁ לוֹמַר לוֹ [עִם כִּי יֵשׁ לְהַעֲנִישׁוֹ לֹא בְאוֹתָהּ חֻמְרָה שֶׁהֶעֱנַשְׁנוּ אֶת הַצַּד הָאַלִּים].

בְּמִקְרִים נְדִירִים, כַּאֲשֶׁר רוֹאִים שֶׁהַצַּד הַחַלָּשׁ מַרְבֶּה לְהִתְגָּרוֹת בַּצַּד הֶחָזָק, וּכְתוֹצָאָה מִכָּךְ הוּא קִבֵּל מַכָּה אוֹ סְטִירָה [בִּתְנַאי שֶׁלֹא חָבַל בּוֹ], אֶפְשָׁר לוֹמַר לַ"צַּד הַמֻּכֶּה": "מַגִּיעַ לְךָ! אַתָּה גָּרַמְתָּ לְעַצְמְךָ!" וְזֹאת בִּמְגַמָּה לְהַרְתִּיעַ אוֹתוֹ, שֶׁיִּזָּהֵר לְהַבָּא שֶׁלֹא יִגְרֹם לְגֵרוּי בְּהִסְתַּמְּכוֹ עַל הַהַרְתָּעָה שֶׁל הַהוֹרִים, שֶׁאָחִיו נִרְתָּע מֵהֶם, אִם הוּא יַכֶּה. כַּמּוּבָן, שֶׁאֵין לוֹמַר לָאַח הַמַּכֶּה שֶׁהוּא צוֹדֵק, וְגַם לֹא לוֹמַר לָאָח הַמֻּכֶּה "אָחִיךָ צוֹדֵק!", מִשּׁוּם שֶׁזֶּה עָלוּל לָתֵת כְּעֵין הֶתֵּר לָאָח לְהַמְשִׁיךְ לְהַכּוֹת, וְכַמּוּבָן שֶׁלֹא לָזֶה אֲנַחְנוּ מִתְכַּוְּנִים.

בְּאֹפֶן כְּלָלִי יֵשׁ לַחְשֹׁב, כֵּיצַד לִגְרֹם לִשְׁנֵי הַצְּדָדִים מַצָּב שֶׁלֹא יִשְׁתַּלֵּם לָהֶם לָרִיב, זֹאת מִלְּבַד הַחוֹבָה שֶׁעָלֵינוּ לְלַמֵּד בִּינָה וְהַשְׂכֵּל בִּגְנוּת הַמְּרִיבָה, וּבְשֶׁבַח הַוַּתְּרָנוּת וְכוּ'.

וְהָאֱמֶת וְהַשָּׁלוֹם אֱהָבוּ!

~ במשפחה הכללית

{P יֵשׁ לָנוּ מְבוּכָה בְּיַחַס לִקְרוֹבֵי מִשְׁפָּחָה הָרְחוֹקִים מֵהַשְׁקָפוֹתֵינוּ, אֲנַחְנוּ מַעֲרִיכִים וְאוֹהֲבִים אוֹתָם אַךְ יֵשׁ חֲשָׁשׁ שֶׁבָּנֵינוּ יִסָּחֲפוּ גַּם מִבְּחִינָה עֶרְכִּית. P יֵשׁ לִשְׁמֹר "יָד עַל הַדֹּפֶק"}

לֹא פַּעַם נִתְקָפִים אֲנַחְנוּ, הַהוֹרִים, בְּמִין יִסּוּרֵי מַצְפּוּן, כְּמִין עִרְפּוּל חוּשִׁים שֶׁגּוֹרֵם לָנוּ מֶתַח לֹא נָעִים. יוֹדְעִים וְזוֹכְרִים הֵיטֵב שֶׁגָּדַלְנוּ אֵצֶל הוֹרֵינוּ הַמְּסוּרִים, שֶׁהָיוּ לָנוּ לְמִשְׁעָן וּמַשְׁעֵנָה וְהִצְעִידוּנוּ עַד לַיּוֹם בּוֹ הָיִינוּ לַאֲנָשִׁים, וְעַל פִּי דִין וּמִבְּחִינָה מוּסָרִית חַיָּבִים אֲנַחְנוּ בִּכְבוֹדָם, וּבִכְלָל - הָיִינוּ רְגִילִים לְצַיֵּת לָהֶם.

גַּם אַחִים יְקָרִים גָּדְלוּ לְצִדֵּנוּ, וְנִקְשַׁרְנוּ בָּהֶם בַּעֲבוֹתוֹת אַהֲבָה וְהַעֲרָכָה עַד כְּדֵי מְסִירוּת נֶפֶשׁ!

אוּלָם דָּא עָקָא, הַשְׁקָפָתֵנוּ אֵינָהּ עוֹלָה בְּקָנֶה אֶחָד, וְעִם כָּל הַהַעֲרָכָה לְהוֹרֵינוּ וְאַחֵינוּ, יוֹדְעִים אָנוּ שֶׁאָסוּר לָנוּ לְוַתֵּר עַל עֲרָכִים שֶׁתּוֹרָתֵנוּ הַקְּדוֹשָׁה מְלַמֶּדֶת אוֹתָנוּ, וְאִם הָיְתָה הַבְּעָיָה לְגַבֵּנוּ, הָיִינוּ יְכוֹלִים אֵיךְ שֶׁהוּא "לְתַמְרֵן", לְוַתֵּר עַל תַּפְנוּקִים פֹּה וָשָׁם וּלְהִתְנַצֵּל כִּדְבָעֵי, אוּלָם מַה נַּעֲשֶׂה עִם בָּנֵינוּ שֶׁאֵינָם מְחֻסָּנִים דַּיָּם, עַד כְּדֵי שֶׁלִּהְיוֹת עִם הַדּוֹדִים וּקְרוֹבֵי הַמִּשְׁפָּחָה בְּקֶשֶׁר בִּלְתִּי מְבֻקָּר עֲלוּלִים הֵם "לְהִנָּגֵף" [עִם כָּל הַכָּבוֹד וְהַהַעֲרָכָה לְמִשְׁפַּחְתֵּנוּ - הַ"נָּגִיף" שֶׁל עֲבֵרוֹת וְהַשְׁקָפַת חַיִּים וְכַדּוֹמֶה אֵינוֹ נִסְבָּל בְּהַשְׁקָפָתֵנוּ], וַאֲפִלּוּ אִם הַיְלָדִים אִתָּנוּ, עֲדַיִן עֲלוּלוֹת לָצוּץ כָּל מִינֵי אֵי אֵלּוּ בְּעָיוֹת שֶׁלֹא תָמִיד נוּכַל לִמְנֹעַ אִי נְעִימוּת, וּבִכְלָל - כֵּיצַד נַסְבִּיר לִילָדֵינוּ, שֶׁהַמִּשְׁפָּחָה הַיְקָרָה וְהַנֶּחְמָדָה שֶׁלָּנוּ אֵינָהּ בְּדִיּוּק מַה שֶּׁאֲנַחְנוּ מְצַפִּים, כִּי מַעֲשֵׂיהֶם אֵינָם טוֹבִים לְדַעַת תּוֹרָתֵנוּ הַקְּדוֹשָׁה? זֶה מֻרְכָּב לְהַפְרִיד בֵּין הָעֲבֵרוֹת לְעוֹשֵׂה הָעֲבֵרוֹת, וּבִפְרָט בַּגִּיל הַצָּעִיר, שֶׁאָז הֵם מְאֹד מֻשְׁפָּעִים מֵחֲבִיבוּת הַדּוֹדִים וְהַסַּבָּא הַטּוֹבִים, וּבִכְלָל - אִם אַתָּה תְּגַנֶּה אֶת מַעֲשֵׂיהֶם בִּפְנֵי הַיְלָדִים, מִלְּבַד הַבְּעָיָה הַנַּ"ל, עוֹד הֵם עֲלוּלִים לְגַנּוֹת וּלְסַפֵּר בְּצוּרָה מְעֻוֶּתֶת [בִּלְשׁוֹן הַמְעָטָה] לַדּוֹדִים מַה שֶּׁאַבָּא וְאִמָּא אָמְרוּ, וְאָז הַ"חֲגִיגָה" קְרוֹבָה - זֶה פּוֹגֵעַ וְזֶה מְצַלֵּף, וְדֶלֶף טוֹרֵד וְכוּ'.

אִם כֵּן, מָה עוֹשִׂים? אוֹי לִי מִיִּצְרִי - וְאוֹי לִי מִיּוֹצְרִי!

וּבְכֵן, טֶרֶם נְנַסֶּה לִמְצֹא עֵצוֹת, יֵשׁ לְהַקְדִּים שֶׁהָעֵצוֹת הֵן רַק כַּאֲשֶׁר אֵין בְּרֵרָה, כִּי לְכַתְּחִלָּה לֹא רָצוּי לְהַכְנִיס אֶת יְלָדֵינוּ לְנִסְיוֹנוֹת.

אָמְנָם כַּאֲשֶׁר אֵין בְּחִירָה, יֵשׁ לְהַקְפִּיד עַל הַנְּקֻדּוֹת הַבָּאוֹת:

א. שֶׁהַנּוֹשְׂאִים שֶׁל הַשִּׂיחָה עִם הַקְּרוֹבִים יָסֹבּוּ עַל דְּבָרִים חִיּוּבִיִּים, וּמִמֵּילָא זֶה יִמְנַע אֶת הַחֲשָׁשׁ מִפְּנֵי דִּבּוּרִים לֹא מַתְאִימִים הָעֲלוּלִים לְהִשָּׁמַע לְאָזְנֵי יְלָדֵינוּ. וְכֵיצַד עוֹשִׂים זֹאת? פָּשׁוּט מְאֹד, מְכִינִים מֵרֹאשׁ כַּמָּה נְקֻדּוֹת לְשִׂיחָה, וּפוֹתְחִים רִאשׁוֹנִים בַּשִּׂיחָה, וּמִמֵּילָא הַשִּׂיחָה תִּזְרֹם בַּכִּוּוּן הָרָצוּי (ועיין לעיל בעמ' כט בנושא "אורחים").

ב. יֵשׁ לְהִשְׁתַּדֵּל עַד כַּמָּה שֶׁאֶפְשָׁר לִהְיוֹת עִם הַיְלָדִים, אוֹ לְכָל הַפָּחוֹת בְּקִרְבַת מָקוֹם, כְּדֵי שֶׁנּוּכַל, כִּבְדֶרֶךְ אַגַּב, לְבַקֵּר אֶת הַקֶּשֶׁר וְלַעֲמֹד עַל טִיב הַשִּׂיחָה.

ג. אִם אֶפְשָׁר לְהַסְבִּיר לַקְּרוֹבִים, שֶׁעֲשִׂיַּת עֲבֵרוֹת, כְּגוֹן הַדְלָקַת אוֹר בְּשַׁבָּת אוֹ בִּשּׁוּל אוֹ כְּתִיבָה וְכַדּוֹמֶה, עֲשִׂיָּתָן מַפְרִיעָה לָנוּ כְּהוֹרִים, מִשּׁוּם שֶׁאֲנַחְנוּ חוֹשְׁשִׁים שֶׁהַיֶּלֶד יִרְאֶה זֹאת, וְזֶה יִִגְרֹם לְאִי נְעִימוּת, אוֹ, חַס וְחָלִילָה, לְהַשְׁפָּעָה לֹא טוֹבָה. אִם אָכֵן אֶפְשָׁרִי לוֹמַר כָּךְ - מַה טּוֹב. אוּלָם אִם אֵין זֶה בְּגֶדֶר הָאֶפְשָׁר מִכָּל סִבָּה שֶׁתִּהְיֶה - אֲזַי, כַּאֲשֶׁר הַקְּרוֹבִים עוֹשִׂים עֲבֵרָה, כְּגוֹן מַדְלִיקִים אוֹר בְּשַׁבָּת, יֵשׁ לְהַסְבִּיר לַיְלָדִים, שֶׁהַדּוֹדִים לֹא לָמְדוּ שֶׁאָסוּר לַעֲשׂוֹת זֹאת וְלָכֵן הֵם מַדְלִיקִים, וּמְאֹד חֲבָל שֶׁלֹא לָמְדוּ. בִּתְשׁוּבָה כָּזֹאת אֲנַחְנוּ שׁוֹלְלִים אֶת הָעֲבֵרָה לְלֹא שְׁלִילַת הַקְּרוֹבִים.

אָמְנָם יֵשׁ לְהַדְגִּישׁ, שֶׁבְּמִדָּה וַאֲנַחְנוּ רוֹאִים שֶׁבִּקּוּרִים כָּאֵלּוּ גּוֹרְמִים נֵזֶק מַמָּשִׁי לָרוּחָנִיּוּת שֶׁל יְלָדֵינוּ, עָלֵינוּ לְהַסִּיק מַסְקָנָא חַד מַשְׁמָעִית: לֹא לְאַפְשֵׁר קֶשֶׁר כָּזֶה שֶׁל הַיְלָדִים עִם הַגּוֹרְמִים הַמַּזִּיקִים!

נָכוֹן, זֶה קָשֶׁה וְזֶה לֹא נָעִים - אוּלָם הַהֶכְרֵחַ לֹא יְגֻנֶּה, וְאָסוּר לָנוּ לִפְגֹּעַ בְּנֶפֶשׁ הַיְלָדִים. וּבֶאֱמֶת יֵשׁ לְהַסְבִּיר בְּנֹעַם לַקְּרוֹבִים, שֶׁעִם כָּל הַכָּבוֹד וְהַהַעֲרָכָה, אֵינֶנּוּ יְכוֹלִים לְהָבִיא אֶת הַיְלָדִים לִידֵי נִסָּיוֹן, מִשּׁוּם שֶׁהֵם עֲדַיִן לֹא בְשֵׁלִים מַסְפִּיק בְּדַעְתָּם, וְהֵם עֲלוּלִים לִרְאוֹת דֶּרֶךְ אַחֶרֶת וְלִהְיוֹת מֻשְׁפָּעִים לְרָעָה. עִם כָּל הַכָּבוֹד לִרְצוֹנְכֶם וְדַעְתְּכֶם, זֶה נוֹגֵד אֶת הַשְׁקָפָתֵנוּ. וּמִמֵּילָא יֵשׁ לְהָבִין, שֶׁאֵין לִשְׁלֹחַ יְלָדִים לְבֵית הַקְּרוֹבִים, כְּגוֹן לְסַבָּא, סַבְתָּא וְכַדּוֹמֶה [אִם הֵם בְּהַשְׁקָפָה מְנֻגֶּדֶת לְהַשְׁקָפָתֵנוּ]. אַף עַל פִּי שֶׁהֵם כָּל כָּךְ אוֹהֲבִים אֶת הַיֶּלֶד וְהֵם יִשְׁמְרוּ עָלָיו מִכָּל מִשְׁמָר - בְּכָל זֹאת אֵין לִשְׁלֹחַ, מִשּׁוּם שֶׁעִם כָּל הָרָצוֹן הַטּוֹב, הֵם עֲלוּלִים לְהִכָּשֵׁל מֵחֹסֶר יְדִיעָה, וְכִמְעַט אֵין מְצִיאוּת שֶׁהֵם לֹא יַקְרִינוּ אֲוִירַת חֻלִּין מַזִּיקָה וְכַנַּ"ל.

בִּרְצוֹת ה' דַּרְכֵי אִישׁ, גַּם אוֹיְבָיו יַשְׁלִים אִתּוֹ" (משלי טז, ז).

~ לסיכום

{{{ [[[יִתְרוֹן הַחִנּוּךְ בַּבַּיִת]]]

הַחִנּוּךְ בְּגִיל הַיַּלְדוּת נִתְפָּס בְּצוּרָה חֲזָקָה בְּיַחַס לַגִּיל הַבּוֹגֵר מִכַּמָּה סִבּוֹת

[[[גִּיל הַתְחָלַת הַחִנּוּךְ]]]

הַחִנּוּךְ הַמַּעֲשִׂי מַתְחִיל מִגִּיל 2-3, וְאִלּוּ הַחִנּוּךְ הַסְּגֻלִּי מַתְחִיל בְּיִעוּד הַבֵּן בִּמְעֵי אִמּוֹ.

[[[הַעֲבָרַת הַמְּסָרִים]]]

* קְלִיטַת הַמְּסָרִים בְּגִיל הַיַּלְדוּת חַלָּשָׁה יַחֲסִית. * צוּרַת הַעֲבָרַת הַמֶּסֶר לְקָטָן

[[[הַהִתְיַחֲסוּת לַיֶּלֶד בְּחָזְרוֹ מִתַּלְמוּד הַתּוֹרָה]]]

* יֵשׁ לְהַקְפִּיד לְהַסְבִּיר פָּנִים לַבֵּן וּבִפְרָט כַּאֲשֶׁר הוּא חוֹזֵר מֵהַתַּלְמוּד תּוֹרָה. * אִי הַסְבָּרַת פָּנִים עָלוּל לִיצֹר בְּעָיוֹת  * יֵשׁ לְהַקְפִּיד עַל עִתּוּי נָכוֹן לְהַעֲבָרַת הַמֶּסֶר

[[[פְּעִילוּת חִיּוּבִית]]]

* יֵשׁ לְתַכְנֵן סֵדֶר יוֹם קָבוּעַ בִּדְבָרִים עִקָּרִיִּים. * רָצוּי שֶׁסֵּדֶר הַיּוֹם יִהְיֶה מְרֻוָּח

[[[יְצִיאָה לְשַׂחֵק בַּחוּץ]]]

הַכְּלָל בָּזֶה: הָרְחוֹב אֵינוֹ מְחֻנָּךְ וְלָכֵן מִעוּטוֹ יָפֶה. * גַּם כַּאֲשֶׁר הֶחְלַטְנוּ לְאַפְשֵׁר לוֹ לָצֵאת, יֵשׁ לִבְדֹּק אֶת מִכְלוֹל הַנְּתוּנִים.

[[[אוֹרְחִים]]]

הַכְנָסַת אוֹרְחִים מֻמְלֶצֶת כַּאֲשֶׁר הֵם תּוֹאֲמִים בַּהַשְׁקָפָה. * כְּשֶׁיֵּשׁ חֲשָׁשׁ שֶׁהֵם יַשְׁפִּיעוּ בְּצוּרָה שְׁלִילִית, יֵשׁ לְהִמָּנַע מִלְּהַזְמִין. * בְּדִיעֲבַד כַּאֲשֶׁר הִזְמִינוּ אֶת עַצְמָם, יֵשׁ לִהְיוֹת בְּעֵינָא פְּקִיחָא. * יֵשׁ לְהָכִין מֵרֹאשׁ אֶת נוֹשֵׂא הַשִּׂיחָה.

* אֵין לְהַזְמִין אוֹרְחִים עַל חֶשְׁבּוֹן הַיְלָדִים. * הָאוֹרְחִים הֲכִי חֲשׁוּבִים הֵם הַיְלָדִים.

[[[מְרִיבוֹת בֵּין הָאַחִים]]]

מְרִיבוֹת בֵּין הָאַחִים זֶה דָּבָר נוֹרְמָלִי. * יֵשׁ לְהַמְעִיט הַהִתְעָרְבוּת בַּמְּרִיבָה. * רָצוּי לְהִתְעָרֵב כַּאֲשֶׁר רָאִינוּ אֶת הַגּוֹרְמִים שֶׁל הַמְּרִיבָה מִתְּחִלָּה אוֹ בְּמִקְרֶה שֶׁרוֹצִים לְהַעֲבִיר מֶסֶר בְּלִי לִמְצֹא אֲשֵׁמִים

בְּאֹפֶן עֶקְרוֹנִי יֵשׁ לַעֲמֹד עַל כָּךְ שֶׁלֹּא תִּהְיֶה אַלִּימוּת בְּשׁוּם פָּנִים וָאֹפֶן.

[[[בַּמִּשְׁפָּחָה הַכְּלָלִית]]]

* יֵשׁ לָנוּ מְבוּכָה בְּיַחַס לִקְרוֹבֵי מִשְׁפָּחָה הָרְחוֹקִים מֵהַשְׁקָפוֹתֵינוּ, אֲנַחְנוּ מַעֲרִיכִים וְאוֹהֲבִים אוֹתָם אַךְ יֵשׁ חֲשָׁשׁ שֶׁבָּנֵינוּ יִסָּחֲפוּ גַּם מִבְּחִינָה עֶרְכִּית. * יֵשׁ לִשְׁמֹר "יָד עַל הַדֹּפֶק" }}}

@ ההרגל

~ כוחו של ההרגל

{P הַהֶרְגֵּל מַפְעִיל אֶת הָאָדָם אֲפִלּוּ בְּלִי מַחֲשָׁבָה. P בְּכֹחוֹ לַעֲקֹר הֶרְגֵּלִים הֲפוּכִים.}

כֹּחוֹ שֶׁל הַהֶרְגֵּל הוּא מַפְלִיא! הַהֶרְגֵּל פּוֹעֵל גַּם לְלֹא מַחֲשֶׁבֶת הָאָדָם, מַמָּשׁ כְּמוֹ מְכוֹנָה הַמֻּפְעֶלֶת אוֹטוֹמָטִית.

הִנֵּה לָנוּ לְשׁוֹן הַיְרוּשַׁלְמִי (ברכות סוף פ"ב): "אָמַר רַבִּי מַתַּנְיָא: אֲנָא מַחֲזִיק טִיבוּ לְרָאשֵׁי, דְּכַד הָוֵי מָטֵי מוֹדִים, הוּא כְרַע מִגַּרְמֵיהּ". עַד כָּאן לְשׁוֹנוֹ [תַּרְגּוּם: אָמַר רַבִּי מַתַּנְיָא: אֲנִי מַחֲזִיק טוֹבָה לְרֹאשִׁי, שֶׁכַּאֲשֶׁר מַגִּיעַ "מוֹדִים", הוּא כּוֹרֵעַ מֵעַצְמוֹ].

וּפֵרַשׁ הַ"פְּנֵי משֶׁה": הוּא כְרַע מִגַּרְמֵיהּ - וְאַף שֶׁאֲנִי טָרוּד בְּהִרְהוּר תּוֹרָה. עַד כָּאן לְשׁוֹנוֹ.

הַמַּחֲשָׁבָה טְרוּדָה בְּעִנְיָן נִפְרָד - וְהָרֹאשׁ פּוֹעֵל לְלֹא הַשֵּׂכֶל! אֵין זוֹ מְלִיצָה אוֹ מִקְרֶה, אֶלָּא זֹאת מְצִיאוּת קְבוּעָה שֶׁכֹּחָהּ רַב, עַד כְּדֵי כָּךְ שֶׁהִיא מַשְׁפִּיעָה גַּם עַל הַהֲלָכָה לְמַעֲשֶׂה. שֶׁהֲרֵי מוּבָא בַּשֻּׁלְחָן עָרוּךְ (או"ח סימן קיד סעיף ח) בְּזוֹ הַלָּשׁוֹן: בִּימוֹת הַחַמָּה, אִם נִסְתַּפֵּק אִם הִזְכִּיר "מוֹרִיד הַגֶּשֶׁם", אִם לֹא עַד שְׁלוֹשִׁים יוֹם - בְּחֶזְקַת שֶׁהִזְכִּיר הַגֶּשֶׁם, וְצָרִיךְ לַחֲזֹר. עַד כָּאן לְשׁוֹנוֹ.

פֵּרוּשׁ הַדְּבָרִים: אָדָם שֶׁמִּתְפַּלֵּל בִּתְחִלַּת עוֹנַת הַקַּיִץ, שֶׁאָז צָרִיךְ לוֹמַר "מוֹרִיד הַטַּל", וְלֹא שָׂם לֵב אִם אָמַר "מוֹרִיד הַטַּל" אוֹ אוּלַי אָמַר כְּנֻסַּח יְמוֹת הַחֹרֶף, דְּהַיְנוּ "מַשִּׁיב הָרוּחַ וּמוֹרִיד הַגֶּשֶׁם", וְאָז הַדִּין הוּא שֶׁצָּרִיךְ לַחֲזֹר עַל כָּל הַתְּפִלָּה - בְּעִנְיָן זֶה הַהֲלָכָה נִקְבְּעָה לְפִי עָצְמַת הַהֶרְגֵּל. דְּהַיְנוּ, אִם עָבְרוּ שְׁלוֹשִׁים יוֹם, אֲזַי אָדָם זֶה הִתְרַגֵּל לוֹמַר "מוֹרִיד הַטַּל", וְלָכֵן לֹא יַחֲזֹר לְהִתְפַּלֵּל. וְאִם לֹא עָבְרוּ שְׁלוֹשִׁים יוֹם, אֲזַי הַהֶרְגֵּל הַקּוֹדֵם נִשְׁאָר, וְלָכֵן עָלָיו לַחֲזֹר וּלְהִתְפַּלֵּל.

זֹאת וְעוֹד! מֵהַנַּ"ל אֲנַחְנוּ לוֹמְדִים, שֶׁהַהֶרְגֵּל, בְּכֹחוֹ לַעֲקֹר הֶרְגֵּלִים הֲפוּכִים. שֶׁהֲרֵי עַד יְמוֹת הַקַּיִץ הוּא הִתְרַגֵּל לוֹמַר "מַשִּׁיב הָרוּחַ וּמוֹרִיד הַגֶּשֶׁם", וְאַחֲרֵי שְׁלוֹשִׁים יוֹם מִימוֹת הַקַּיִץ הוּא עוֹקֵר אֶת הַהֶרְגֵּל הַנַּ"ל וּמְסַגֵּל הֶרְגֵּל אַחֵר לוֹמַר "מוֹרִיד הַטַּל".

עוֹד חִדּוּשׁ! הֶרְגֵּל אֶפְשָׁר לְשַׁנּוֹת גַּם בְּתוֹךְ זְמַן קָצָר מְאֹד, אֲפִלּוּ פָּחוֹת מִשָּׁעָה! כֵּיצַד?

תְּשׁוּבָה: מָרָן כָּתַב שָׁם בַּסָּעִיף הַבָּא, שֶׁאִם אָדָם אָמַר בִּרְכַּת "אַתָּה גִבּוֹר" עַד "מוֹרִיד הַטַּל" תִּשְׁעִים פְּעָמִים, כְּנֶגֶד שְׁלוֹשִׁים יוֹם שֶׁאוֹמֵר אוֹתוֹ שָׁלוֹשׁ פְּעָמִים בְּכָל יוֹם - מִשָּׁם וְאֵילָךְ, אִם אֵינוֹ זוֹכֵר אִם הִזְכִּיר גֶּשֶׁם, הֲרֵי הוּא בְּחֶזְקַת שֶׁלֹא הִזְכִּיר גֶּשֶׁם, וְאֵינוֹ צָרִיךְ לַחֲזֹר.

פִּלְאֵי פְלָאִים! הַהֶרְגֵּל מִשְׁתַּלֵּט עַל כָּל מַעֲרֶכֶת הַגּוּף, בִּזְמַן קָצָר מְאֹד הוּא נַעֲשֶׂה כְּ"טֶבַע שֵׁנִי", וּכְמוֹ שֶׁכָּתַב רַבֵּנוּ יוֹנָה: "הַהֶרְגֵּל עַל כָּל דָּבָר - שִׁלְטוֹן!" (שערי תשובה שער ב אות ל).

מִכָּאן יֵשׁ לִלְמֹד, שֶׁיֵּשׁ לָנוּ כְּלִי עֵזֶר רַב עָצְמָה שֶׁיָּכוֹל לַעְזֹר לָנוּ בַּעֲבוֹדַת הַשֵּׁם, אוּלָם לְעֻמַּת זֹאת, עָלֵינוּ לְהִזָּהֵר וְלָדַעַת, שֶׁהַהֶרְגֵּל אֵינוֹ מַבְחִין בֵּין טוֹב לְרַע, הוּא פּוֹעֵל לְלֹא הַבְחָנַת הַשֵּׂכֶל. לָכֵן עָלֵינוּ לְהִזָּהֵר בְּמִשְׁנֵה זְהִירוּת שֶׁלֹא נַרְגִּיל אֶת עַצְמֵנוּ וְאֶת יְלָדֵינוּ בְּהֶרְגֵּלִים שְׁלִילִיִּים, מִשּׁוּם שֶׁגַּם בְּלִי כַוָּנָה הַהֶרְגֵּלִים עֲלוּלִים לִהְיוֹת חֵלֶק בִּלְתִּי נִפְרָד מֵהַיְלָדִים שֶׁלָּנוּ.

כְּדֻגְמָא: אַחַת הַתּוֹפָעוֹת הַשְּׁכִיחוֹת אֶצְלֵנוּ הִיא קְרִיאַת שְׁמַע לַיְלָדִים לִפְנֵי הַשֵּׁנָה, שֶׁאָז אֲנַחְנוּ מְעַט אוֹ הַרְבֵּה לְחוּצִים, וַאֲנַחְנוּ רוֹצִים כְּבָר לִגְמֹר וְלַחֲזֹר לְעִנְיְנֵי הַבַּיִת, וְלָכֵן אֲנַחְנוּ עֲלוּלִים לְמַהֵר וְלִקְרֹא קְרִיאַת שְׁמַע כִּלְאַחַר יָד, וְאֵינֶנּוּ מַרְגִּישִׁים שֶׁבְּצוּרָה שֶׁכָּזֹאת אֲנַחְנוּ מַרְגִּילִים אֶת הַיְלָדִים לִקְרֹא קְרִיאַת שְׁמַע בְּצוּרָה גְרוּעָה, לָכֵן עָלֵינוּ לְהִזָּהֵר לִקְרֹא בְּכַוָּנָה וּבְמִתּוּן, וּבִפְרָט שֶׁאֵינֶנּוּ מַרְוִיחִים זְמַן רַב. חָמֵשׁ עַד עֶשֶׂר דַּקּוֹת נוֹסָפוֹת הֵן שֶׁתִּקְבַּעְנָה אֶת אֵיכוּת הַקְּרִיאַת שְׁמַע. וְעַל כְּגוֹן זֶה נֶאֱמַר: "כָּל עָרוּם יַעֲשֶׂה בְדָעַת" (משלי יג, טז).

~ מטרת ההרגל

{P הַהֶרְגֵּל מְהַוֶּה גּוֹרֵם מְקַדֵּם בְּקִיּוּם הַמִּצְווֹת. P אַחֲרֵי הַפְּעֻלּוֹת נִמְשָׁכִים הַלְּבָבוֹת.}

מַה הִיא מַטְּרַת הַהֶרְגֵּל?

הֲרֵי יָדוּעַ וּמְפֻרְסָם, שֶׁלֹא רָצוּי לַעֲבֹד אֶת ה' בִּבְחִינַת "מִצְוַת אֲנָשִׁים מְלֻמָּדָה". דְּהַיְנוּ, שֶׁלֹא רָצוּי שֶׁעֲבוֹדַת ה' תִּהְיֶה לְלֹא מַחֲשָׁבָה בְּאֹפֶן אוֹטוֹמָטִי כְּמוֹ מְכוֹנָה, "כִּי כָל לְבָבוֹת דּוֹרֵשׁ ה'" (דברי הימים א' כח, ט). וְאִם כֵּן, עוֹלָה הַשְּׁאֵלָה, מַה מְּקוֹם הַהֶרְגֵּל בַּעֲבוֹדַת ה'?

תְּשׁוּבָה: הַהֶרְגֵּל מְהַוֶּה כְּגוֹרֵם מְקַדֵּם בַּעֲבוֹדַת ה' וּבְקִיּוּם מִצְווֹתָיו, אוּלָם כָּל זֹאת בִּתְנַאי שֶׁמְּנַצְּלִים אֶת הַהֶרְגֵּל בַּזְּמַן הַנָּכוֹן.

וְנַרְחִיב אֶת הַדְּבָרִים. יָדוּעַ וּמְפֻרְסָם, שֶׁכָּל אָדָם אוֹהֵב מַה שֶּׁיּוֹתֵר קַל וְנוֹחַ לוֹ לַעֲשׂוֹת, וְאִלּוּ דָבָר שֶׁהוּא קָשֶׁה, הוּא מַעְדִּיף לְהִמָּנַע מִמֶּנּוּ. וְאִם בִּסְתָם בְּנֵי אָדָם מְדֻבָּר, קַל וָחֹמֶר לִילָדִים שֶׁמִּטֶּבַע הַדְּבָרִים הוּא שֶׁשִּׂכְלָם עֲדַיִן לֹא בָשֵׁל לְהָבִין אֶת חֲשִׁיבוּת קִיּוּם הַמִּצְווֹת, וְעַל כֵּן הַמִּצְווֹת עֲלוּלוֹת לִהְיוֹת עֲלֵיהֶם לְטֹרַח, וּבִפְרָט אִם מְדֻבָּר בְּמִצְווֹת הַמַּצְרִיכוֹת מַאֲמָץ, שֶׁאָז, מִלְּבַד חֹסֶר הַמּוּדָעוּת וְהַהֲבָנָה, מִצְטָרֵף גַּם גּוֹרֵם הָעַצְלוּת, וְ"עוֹזֵר" לַיֶּלֶד לְהִמָּנַע וְלִסְלֹד מִקִּיּוּם הַמִּצְווֹת.

כָּאן יְכוֹלִים אֲנַחְנוּ לְהֵעָזֵר בַּהֶרְגֵּל כְּגוֹרֵם מְקַדֵּם בְּקִיּוּם הַמִּצְווֹת, וְאַף אִם הֵן דּוֹרְשׁוֹת מַאֲמָץ, מִשּׁוּם שֶׁהַהֶרְגֵּל מֵקֵל עַל הַיֶּלֶד אֶת בִּצּוּעַ הַמִּצְווֹת, וְאָז הַגּוּף וְהַשֵּׂכֶל כְּבָר נוֹטִים לַעֲשׂוֹת אֶת הַמִּצְווֹת לְלֹא קֹשִׁי. זֶה נֶהְפָּךְ לְטֶבַע שֵׁנִי. וְכַמּוּבָן, כַּאֲשֶׁר קַל לְבַצֵּעַ אֶת הַמִּצְווֹת, יֵשׁ יוֹתֵר רָצוֹן לְקַיְּמָן.

הִנֵּה לָנוֹ לְשׁוֹן הָרַמְחַ"ל בְּסִפְרוֹ "מְסִלַּת יְשָׁרִים" בְּשַׁעַר הַנְּקִיּוּת:

הַזָּהִיר הוּא הַנִּזְהָר בְּמַעֲשָׂיו וְרוֹאֶה שֶׁלֹא יֶחֱטָא בְּמַה שֶּׁכְּבָר נוֹדָע לוֹ וּמְפֻרְסָם אֵצֶל הַכֹּל הֱיוֹתוֹ חֵטְא, אָמְנָם עֲדַיִן אֵינֶנּוּ אָדוֹן בְּעַצְמוֹ שֶׁלֹא יִמָּשֵׁךְ לִבּוֹ מִן הַתַּאֲוָה הַטִּבְעִית, שֶׁלֹא תַטֵּהוּ לְהַרְאוֹת לוֹ הֶתֵּרִים בְּאֵיזֶה דְבָרִים שֶׁאֵין רָעָתָם מְפֻרְסֶמֶת. וְזֶה, כִּי אַף עַל פִּי שֶׁהוּא מִשְׁתַּדֵּל לִכְבֹּשׁ אֶת יִצְרוֹ וְלִכְפּוֹת אֶת תַּאֲווֹתָיו, לֹא מִפְּנֵי זֶה יְשַׁנֶּה אֶת טִבְעוֹ וְלֹא יוּכַל לְהָסִיר מִלִּבּוֹ הַתַּאֲוָה הַגּוּפָנִית, אֶלָּא שֶׁיִּכְבֹּשׁ אוֹתָהּ וְיֵלֵךְ אַחַר הַחָכְמָה, וְלֹא אַחֲרֶיהָ. אַךְ עַל כָּל פָּנִים, חֹשֶׁךְ הַחָמְרִיּוּת עוֹשֶׂה אֶת שֶׁלּוֹ לַהֲסִיתוֹ וּלְפַתּוֹתוֹ. אָמְנָם אַחֲרֵי שֶׁיִּתְרַגֵּל הָאָדָם הֶרְגֵּל גָּדוֹל בַּזְּהִירוּת הַזֶּה, עַד שֶׁיִּנָּקֶה נְקִיּוּת רִאשׁוֹן מִן הַחֲטָאִים הַמְפֻרְסָמִים וְיַרְגִּיל עַצְמוֹ בָּעֲבוֹדָה וּבִזְרִיזוּתָהּ, וְתִגְבַּר בּוֹ הָאַהֲבָה אֶל בּוֹרְאוֹ וְהַחֶמְדָּה אֵלָיו, וְהִנֵּה כֹּחַ הַהֶרְגֵּל הַזֶּה יַרְחִיק אוֹתוֹ מֵעִנְיְנֵי הַחֹמֶר וְיַדְבִּיק דַּעְתּוֹ אֶל הַשְּׁלֵמוּת הַנַּפְשִׁיִּי, עַד שֶׁסּוֹף סוֹף יוּכַל לְהַגִּיעַ אֶל הַנִּקָּיוֹן הַשָּׁלֵם. עַד כָּאן לְשׁוֹנוֹ.

דְּבָרָיו מְבֹאָרִים כְּמוֹ שֶׁכָּתַבְנוּ לְעֵיל, שֶׁהַהֶרְגֵּל גּוֹרֵם לְהָקֵל בְּבִצּוּעַ הַמִּצְווֹת חֵרֶף הַחָמְרִיּוּת שֶׁל הָאָדָם הַמּוֹשֶׁכֶת לְעַצְלוּת. וְכִלְשׁוֹנוֹ: "הַהֶרְגֵּל הַזֶּה יַרְחִיק אוֹתוֹ מֵעִנְיְנֵי הַחֹמֶר".

אָמְנָם בַּאֲשֶׁר לַשְּׁאֵלָה, שֶׁאֵין רָצוּי לַעֲשׂוֹת אֶת הַמִּצְווֹת כְּמִצְוַת אֲנָשִׁים מְלֻמָּדָה - אֱמֶת וְיַצִּיב שֶׁאֵין לִרְאוֹת אֶת הַהֶרְגֵּל כְּגוֹרֵם מֶרְכָּזִי בַּעֲשִׂיַּת הַמִּצְווֹת. כַּמּוּבָן, שֶׁהַהַסְבָּרָה וְקֵרוּב הַדַּעַת אֶל הַמִּצְווֹת מֻכְרָח הוּא, אֶלָּא שֶׁהַהֶרְגֵּל מְקָרֵב אֶת הָרָצוֹן לַעֲשׂוֹת אֶת הַמִּצְווֹת, וּמִכָּל מָקוֹם אֵינוֹ גוֹרֵעַ בַּמַּחֲשָׁבָה וְהָעֵרָנוּת בְּקִיּוּמָן, אֶלָּא אַדְּרַבָּה, עוֹד עָשׂוּי לְהַוּוֹת כְּגוֹרֵם מְדַרְבֵּן לַמַּחֲשָׁבָה עַל הַמִּצְווֹת.

וְשׁוּב לְאַחַר זְמַן רָאִיתִי בְּסֵפֶר הַחִנּוּךְ מִצְוָה ט"ז שֶׁכָּתַב מַמָּשׁ כִּדְבָרֵינוּ בְּיֶתֶר בֵּאוּר, וְזֶה לְשׁוֹנוֹ: "וְאַל תַּחְשֹׁב, בְּנִי, לִתְפֹּשׂ עַל דְּבָרַי וְלוֹמַר, וְלָמָּה יְצַוֶּה אוֹתָנוּ הַשֵּׁם יִתְבָּרַךְ לַעֲשׂוֹת כָּל אֵלֶּה לְזִכְרוֹן אוֹתוֹ הַנֵּס, הֲלֹא בְזִכָּרוֹן אֶחָד יַעֲלֶה הַדָּבָר בְּמַחֲשַׁבְתֵּנוּ וְלֹא יִשָּׁכַח מִפִּי זַרְעֵנוּ. דַּע, כִּי לֹא מֵחָכְמָה תִּתְפְּשֵׂנִי עַל זֶה, וּמַחֲשֶׁבֶת הַנֹּעַר יַשִּׁיאֲךָ לְדַבֵּר כֵּן. וְעַתָּה בְּנִי, אִם בִּינָה שִׁמְעָה זֹאת וְהַטֵּה אָזְנְךָ וּשְׁמַע, אֲלַמֶּדְךָ לְהוֹעִיל בְּתוֹרָה וּבְמִצְווֹת. דַּע, כִּי הָאָדָם נִפְעָל כְּפִי פְעֻלּוֹתָיו, וְלִבּוֹ וְכָל מַחְשְׁבוֹתָיו תָּמִיד אַחַר מַעֲשָׂיו שֶׁהוּא עוֹסֵק בָּהֶם, אִם טוֹב וְאִם רַע. וַאֲפִלּוּ רָשָׁע גָּמוּר בִּלְבָבוֹ וְכָל יֵצֶר מַחְשְׁבוֹת לִבּוֹ רַק רַע כָּל הַיּוֹם - אִם יֵעָרֶה רוּחוֹ וְיָשִׂים הִשְׁתַּדְּלוּתוֹ וְעִסְקוֹ בְּהַתְמָדָה בְּתוֹרָה וּבְמִצְווֹת, וַאֲפִלּוּ שֶׁלֹא לְשֵׁם שָׁמַיִם, מִיָּד יִנָּטֶה אֶל הַטּוֹב, וּמִתּוֹךְ שֶׁלֹא לִשְׁמָהּ בָּא לִשְׁמָהּ, וּבְכֹחַ מַעֲשָׂיו יָמִית הַיֵּצֶר הָרָע, כִּי אַחֲרֵי הַפְּעֻלּוֹת נִמְשָׁכִים הַלְּבָבוֹת. וַאֲפִלּוּ אִם יִהְיֶה אָדָם צַדִּיק גָּמוּר וּלְבָבוֹ יָשָׁר וְתָמִים, חָפֵץ בְּתוֹרָה וּבְמִצְווֹת - אִם אוּלַי יַעֲסֹק תָּמִיד בִּדְבָרִים שֶׁל דֹּפִי, כְּאִלּוּ תֹאמַר דֶּרֶךְ מָשָׁל שֶׁהִכְרִיחוֹ הַמֶּלֶךְ וּמִנָּהוּ בְּאֻמָּנוּת רָעָה - בֶּאֱמֶת אִם כָּל עִסְקוֹ תָּמִיד כָּל הַיּוֹם בְּאוֹתָהּ אֻמָּנוּת, יָשׁוּב לִזְמַן מִן הַזְּמַנִּים מִצִּדְקַת לִבּוֹ לִהְיוֹת רָשָׁע גָּמוּר, כִּי יָדוּעַ הַדָּבָר וֶאֱמֶת, שֶׁכָּל אָדָם נִפְעָל כְּפִי פְעֻלּוֹתָיו, כְּמוֹ שֶׁאָמַרְנוּ. וְעַל כֵּן אָמְרוּ חֲכָמִים זִכְרוֹנָם לִבְרָכָה: רָצָה הַקָּדוֹשׁ־בָּרוּךְ־הוּא לְזַכּוֹת אֶת יִשְׂרָאֵל, לְפִיכָךְ הִרְבָּה לָהֶם תּוֹרָה וּמִצְווֹת. כְּדֵי לְהַתְפִּיס בָּהֶן כָּל מַחְשְׁבוֹתֵינוּ וְלִהְיוֹת בָּהֶן כָּל עֲסָקֵינוּ לְהֵטִיב לָנוּ בְּאַחֲרִיתֵנוּ, כִּי מִתּוֹךְ הַפְּעֻלּוֹת הַטּוֹבוֹת אֲנַחְנוּ נִפְעָלִים לִהְיוֹת טוֹבִים וְזוֹכִים לְחַיֵּי עַד. וְרָמְזוּ זִכְרוֹנָם לִבְרָכָה עַל זֶה בְּאָמְרָם: כָּל מִי שֶׁיֵּשׁ לוֹ מְזוּזָה בְּפִתְחוֹ וְצִיצִית בְּבִגְדוֹ וּתְפִלִּין בְּרֹאשׁוֹ, מֻבְטָח לוֹ שֶׁלֹא יֶחֱטָא. לְפִי שֶׁאֵלּוּ מִצְווֹת תְּמִידִיּוֹת וְנִפְעָל בָּהֶן תָּמִיד. לָכֵן אַתָּה רְאֵה גַם רְאֵה מַה מְּלַאכְתְּךָ וְעִסְקְךָ, כִּי אַחֲרֵיהֶם תִּמָּשֵׁךְ, וְאַתָּה לֹא תִמְשְׁכֵם. וְאַל יַבְטִיחֲךָ יִצְרְךָ לוֹמַר, אַחֲרֵי הֱיוֹת לִבִּי שָׁלֵם וְתָמִים בֶּאֱמוּנַת אֱלֹקִים, מַה הֶפְסֵד יֵשׁ כִּי אֶתְעַנֵּג לִפְעָמִים בְּתַעֲנוּגֵי אֲנָשִׁים, לָשֶׁבֶת בַּשְּׁוָקִים וּבָרְחוֹבוֹת, לְהִתְלוֹצֵץ עִם הַלֵּצִים וּלְדַבֵּר צַחוֹת, וְכַיּוֹצֵא בְאֵלּוּ הַדְּבָרִים שֶׁאֵין מְבִיאִין עֲלֵיהֶן אֲשָׁמוֹת וְחַטָּאוֹת, הֲלֹא גַם לִי לֵבָב כְּמוֹ הֵם, קָטְנִי עָבָה מִמָּתְנֵיהֶם, וּמַדּוּעַ יִמְשְׁכוּנִי הֵם אַחֲרֵיהֶם. אַל בְּנִי, הִשָּׁמֵר מִפְּנֵיהֶם, פֶּן תִּלָּכֵד בְּרִשְׁתָּם. רַבִּים שָׁתוּ מִתּוֹךְ כָּךְ כּוֹס תַּרְעֵלָתָם, וְאַתָּה אֶת נַפְשְׁךָ תַּצִּיל. וְאַחַר דַּעְתְּךָ זֶה, אַל יִקְשֶׁה עָלֶיךָ מֵעַתָּה רִבּוּי הַמִּצְווֹת בְּעִנְיַן זְכִירַת נִסֵּי מִצְרַיִם, שֶׁהֵם עַמּוּד גָּדוֹל בְּתוֹרָתֵנוּ, כִּי בִרְבוֹת עֲסָקֵינוּ בָהֶם, נִתְפַּעֵל אֶל הַדָּבָר, כְּמוֹ שֶׁאָמַרְנוּ." עַד כָּאן לְשׁוֹנוֹ (מרגלית זאת מצאתי בעיון בספר "תלמודו בידו" להרב ירחמיאל קראם שליט"א).

וְכָךְ כָּתַב הַ"מְּצוּדַת דָּוִד" עַל הַפָּסוּק "חֲנֹךְ לַנַּעַר עַל פִּי דַרְכּוֹ גַּם כִּי יַזְקִין לֹא יָסוּר מִמֶּנָּה" (משלי כב, ו): הַתְחֵל וְהַרְגֵּל אֶת הַנַּעַר בַּשָּׁנִים לְהוֹלִיכוֹ בַּעֲבוֹדַת ה' לְפִי דֶרֶךְ חָכְמָתוֹ, אִם מְעַט וְאִם הַרְבֵּה. וּכְשֶׁיִּהְיֶה מֻרְגָּל בַּעֲבוֹדַת ה', אָז גַּם כִּי יַזְקִין לֹא יָסוּר מִמֶּנָּה, כִּי יִתֵּן לֵב לְהַשְׂכִּיל כִּשְׁרוֹן הַמַּעֲשֶׂה הַהוּא. עַד כָּאן לְשׁוֹנוֹ.

מִדְּבָרָיו לָמַדְנוּ, שֶׁהַהֶרְגֵּל אֵינוֹ מַפְרִיעַ בַּעֲבוֹדַת ה', אֶלָּא אַדְּרַבָּה, יָכוֹל לִהְיוֹת לְעֵזֶר בָּרָצוֹן לַהֲבָנָה וְהַעֲמָקָה בְּקִיּוּם הַמִּצְווֹת. וְהַטַּעַם לְכָךְ, מִשּׁוּם שֶׁאָז קַל יוֹתֵר לְקַיֵּם אֶת הַמִּצְווֹת, וּמִמֵּילָא הָרָצוֹן גּוֹבֵר, וְנוֹחַ יוֹתֵר לְחַפֵּשׂ וְלַחְקֹר בָּעִנְיָן שֶׁרוֹצִים לְקַיְּמוֹ, וְכָאָמוּר.

נַמְחִישׁ זֹאת בְּמָשָׁל: יָדוּעַ וּמְפֻרְסָם, שֶׁבַּעֲלֵי עֵסֶק, דַּרְכָּם לִפְתֹּחַ בְּ"מִבְצַע הֶכֵּרוּת". דְּהַיְנוּ, שֶׁבַּתְּחִלָּה הֵם מוֹכְרִים בִּמְחִירִים זוֹלִים, וְאַחֲרֵי תְקוּפָה מְסֻיֶּמֶת הֵם מַעֲלִים אֶת הַמְּחִירִים. וְלִכְאוֹרָה נִשְׁאֶלֶת הַשְּׁאֵלָה: מַדּוּעַ? הֲרֵי מִמַּה נַּפְשָׁךְ: אִם הַמְּחִירִים שֶׁהֵם מִתְכַּוְּנִים לִנְקֹב בְּאֹפֶן קָבוּעַ הֵם זוֹלִים, מַדּוּעַ לִפְתֹּחַ בְּמִבְצַע הוֹזָלוֹת מְיֻחָד, הֲרֵי גַם בַּמְּחִירִים הַקְּבוּעִים כְּדַאי לִקְנוֹת? וְאִם הֵם מְחִירִים גְּבוֹהִים אוֹ מְמֻצָּעִים, מַה יַּעְזֹר מִבְצַע הַהוֹזָלוֹת? הֲרֵי אַחֲרֵי הַתְּקוּפָה שֶׁל הַמִּבְצָע שׁוּב יִרְאוּ הַקּוֹנִים שֶׁהַמְּחִירִים גְּבוֹהִים, וְאוּלַי יִרְאוּ בָזֶה תַרְמִית שֶׁתִּגְרֹם לָהֶם לְהִמָּנַע מִלִּקְנוֹת מִשָּׁם? וְאִם כֵּן, מַדּוּעַ בַּעֲלֵי עֵסֶק רַבִּים עוֹשִׂים כָּךְ?

הַתְּשׁוּבָה פְּשׁוּטָה: זוֹ תְכוּנָה בִּבְנֵי אָדָם, שֶׁכַּאֲשֶׁר הֵם מִתְרַגְּלִים לִקְנוֹת בְּמָקוֹם מְסֻיָּם, הֵם מַמְשִׁיכִים לִקְנוֹת, וְאַף עַל פִּי שֶׁלֹא תָמִיד שָׁם זוֹל אוֹ מִשְׁתַּלֵּם יוֹתֵר. פָּשׁוּט מְאֹד, הַסִּבָּה הִיא - הַהֶרְגֵּל עוֹשֶׂה אֶת שֶׁלּוֹ!

כָּךְ גַּם בְּעִנְיַן הַהֶרְגֵּל לְמִצְווֹת - הַהֶרְגֵּל עוֹשֶׂה אֶת שֶׁלּוֹ.

וְאוּלַי עַל דֶּרֶךְ זוֹ אֶפְשָׁר לְפָרֵשׁ אֶת מַאֲמַר חֲזַ"ל (סוטה כב.): "דְּאָמַר רַבִּי יְהוּדָה אָמַר רַב: לְעוֹלָם יַעֲסֹק אָדָם בְּתוֹרָה וּבְמִצְווֹת, וַאֲפִלּוּ שֶׁלֹא לִשְׁמָהּ, שֶׁמִּתּוֹךְ שֶׁלֹא לִשְׁמָהּ בָּא לִשְׁמָהּ". וְהַכַּוָּנָה כַּנַּ"ל, שֶׁבִּתְחִלַּת הַלִּמּוּד אֵין חֵשֶׁק וְאֵין רָצוֹן לִלְמֹד, וְלָכֵן, לְשֵׁם עִדּוּד הַלִּמּוּד יֵשׁ לִלְמֹד אֲפִלּוּ בִּשְׁבִיל לְקַבֵּל תְּמוּרָה חָמְרִית. אוּלָם יֵשׁ לְהַדְגִּישׁ, שֶׁגַּם כַּאֲשֶׁר מַתְחִילִים לִלְמֹד בִּשְׁבִיל תְּמוּרָה חָמְרִית, יֵשׁ לִכְרֹךְ זֹאת עִם הַמַּטָּרָה הָעִקָּרִית, שֶׁהִיא הַלִּמּוּד לִשְׁמָהּ. דְּהַיְנוּ, שֶׁאֵין הַתְּמוּרָה הַחָמְרִית הַמַּטָּרָה הָעִקָּרִית, אֶלָּא רַק כְּעִדּוּד לַמַּטָּרָה.

וְכָךְ נְפָרֵשׁ אֶת הַמַּאֲמַר "לְעוֹלָם יַעֲסֹק אָדָם בְּתוֹרָה וּבְמִצְווֹת וַאֲפִלּוּ שֶׁלֹא לִשְׁמָהּ", אוּלָם כָּל זֹאת בִּתְנַאי שֶׁמְּגָמַת הַלִּמּוּד שֶׁלֹא לִשְׁמָהּ יִהְיֶה לְהַגִּיעַ לְמַצָּב שֶׁל לִמּוּד לִשְׁמָהּ. בְּמִלִּים פְּשׁוּטוֹת: שֶׁתְּחִלַּת הַלִּמּוּד וְעִקָּרוֹ הוּא לְהַגִּיעַ לַלִּמּוּד לִשְׁמָהּ, וְהַלִּמּוּד שֶׁלֹא לִשְׁמָהּ יְשַׁמֵּשׁ כְּאֶמְצָעִי דִרְבּוּן לְהַגִּיעַ לַמַּטָּרָה, שֶׁהוּא הַלִּמּוּד לִשְׁמָהּ!

וּלְעִנְיָנֵנוּ - כָּךְ תִּהְיֶה צוּרַת נְתִינַת הַפְּרָס. הַפְּרָס יֻגְדַּר כְּדִרְבּוּן הַמְשַׁמֵּשׁ לְהַגִּיעַ לַמַּטָּרָה הָעִקָּרִית לְקִיּוּם הַמִּצְווֹת מִתּוֹךְ הֲבָנָה בְּטוֹבָתָן הָאֲמִתִּית, וּמִשּׁוּם כָּךְ יֵשׁ לְהַדְגִּישׁ, שֶׁהַסִּבָּה הָעִקָּרִית לִנְתִינַת הַפְּרָס הִיא מִשּׁוּם הַשִּׂמְחָה שֶׁלָּנוּ שֶׁהַיֶּלֶד עוֹשֶׂה מַעֲשֶׂה שֶׁהוּא טוֹב, וּבְעֶצֶם גַּם לְלֹא נְתִינַת הַפְּרָס יֵשׁ לַעֲשׂוֹתוֹ כַּנַּ"ל, וְעוֹד נְדַבֵּר בָּזֶה בַּהֶמְשֵׁךְ (עיין "תמורה להרגל"). וְאָז, כַּאֲשֶׁר הוּא מִתְרַגֵּל לִלְמֹד, לֹא יִהְיֶה צֹרֶךְ בִּתְמוּרָה חָמְרִית, מִשּׁוּם שֶׁהַהֶרְגֵּל מְקַדֵּם וּמְקָרֵב לְלִמּוּד הַתּוֹרָה, וְכַאֲשֶׁר קַל לִלְמֹד, אֵין צֹרֶךְ בְּפִתּוּי שֶׁל פְּרָס וְכָבוֹד כְּדֵי לִלְמֹד, אֶלָּא מַצְלִיחִים לִלְמֹד לְשֵׁם שָׁמַיִם.

יְהִי רָצוֹן, שֶׁה' יְזַכֵּנוּ שֶׁכָּל מַעֲשֵׂינוּ יִהְיוּ לְשֵׁם שָׁמַיִם.

~ הסברה להרגל

הַהַסְבָּרָה מְסִירָה אֶת יֵצֶר הַהִתְנַגְּדוּת לְהַתְחִיל בְּהֶרְגֵּל חָדָשׁ.

"עַבְדָּא בְּהֶפְקֵרָא נִיחָא לֵיהּ" (גיטין יג.) [תַּרְגּוּם: עֶבֶד נָח לוֹ בְּהֶפְקֵר]. טִבְעוֹ שֶׁל עוֹלָם - אָדָם לֹא רוֹצֶה מִגְבָּלוֹת! הוּא רוֹצֶה לִחְיוֹת אֵיךְ שֶׁמִּתְחַשֵּׁק לוֹ וּבְלִי שֶׁיִּקְבְּעוּ לוֹ מַה לַּעֲשׂוֹת! וּבִפְרָט אִם מְדֻבָּר בְּיֶלֶד צָעִיר, שֶׁשִּׂכְלוֹ עֲדַיִן לֹא הִתְפַּתַּח כִּדְבָעֵי, בְּוַדַּאי שֶׁרְצוֹנוֹ לִהְיוֹת לְלֹא עֹל כָּל מַטָּלָה. בִּשְׁבִילוֹ זֶה מַגְבִּיל. וְכַמּוּבָן, אִם הַהוֹרִים רוֹצִים לְהַרְגִּיל אוֹתוֹ הֶרְגֵּלִים חֲדָשִׁים, אֲמוּרָה לִהְיוֹת לַיֶּלֶד נְטִיָּה לֹא לִרְצוֹת [אַף עַל פִּי שֶׁהוּא לֹא יְבַטֵּא זֹאת בְּצוּרָה גְלוּיָה, מִכָּל מָקוֹם זוֹהִי מַחֲשַׁבְתּוֹ: שְׁלִילַת הַהֶרְגֵּל הֶחָדָשׁ]. וּכְדֵי לְצַמְצֵם אֶת הַהִתְנַגְּדוּת, יֵשׁ לְהִשְׁתַּמֵּשׁ בְּכַמָּה דְרָכִים, וְאַחַת מֵהֶן זוֹהִי הַהַסְבָּרָה. כָּאָמוּר לְעֵיל, הַשֵּׂכֶל שֶׁל הַצָּעִיר לֹא מְפֻתָּח דַּיּוֹ, וּמִמֵּילָא הוּא לֹא יוֹדֵעַ טַעְמָן שֶׁל דְּבָרִים, אוּלָם אִם נַסְבִּיר לוֹ אֶת חֲשִׁיבוּת הַדְּבָרִים שֶׁאֲנַחְנוּ מְנַסִּים לְהַרְגִּיל אוֹתוֹ אֲלֵיהֶם, וְנַסְבִּיר חָזוֹר וְהַסְבֵּר עַד שֶׁיִּקָּלֵט בְּשִׂכְלוֹ חֲשִׁיבוּתָם, מִמֵּילָא הַהִתְנַגְּדוּת שֶׁלּוֹ תִּפְחַת וְאוּלַי תֵעָלֵם, מִשּׁוּם שֶׁהוּא יוֹדֵעַ, שֶׁהַהֶרְגֵּל שֶׁמְּנַסִּים לְהַרְגִּילוֹ הוּא טוֹב וּמִשְׁתַּלֵּם, וְלָכֵן יֵשׁ רָצוֹן לִרְכֹּשׁ אֶת הַהֶרְגֵּל שֶׁנִּרְצֶה לְהַרְגִּילוֹ.

גַּם לִמְבֻגָּרִים, שֶׁשִּׂכְלָם בָּשֵׁל דַּיּוֹ, יֵשׁ אֶת הַתְּכוּנָה הַנַּ"ל, וְהִיא תִהְיֶה נִכֶּרֶת אִם וְכַאֲשֶׁר יִדָּרְשׁוּ לְסַגֵּל הֶרְגֵּל חָדָשׁ. לְדֻגְמָא: אִם יִדְרְשׁוּ מֵהֶם לְסַגֵּל לְעַצְמָם הַכְשָׁרַת בָּשָׂר עַל יְדֵי מְלִיחָה וְכוּ', הַפִּקְחִים שֶׁבָּהֶם יָבִינוּ שֶׁיֵּשׁ דְּבָרִים בְּגוֹ. אֲבָל יִהְיוּ כָּאֵלֶּה שֶׁיִּתְמְהוּ וְאוּלַי יִתְנַגְּדוּ לְסַגֵּל לְעַצְמָם אֶת הַהֶרְגֵּל הֶחָדָשׁ, וּבְפִיהֶם טַעֲנָה: "מַה לָּנוּ וְלִמְלִיחַת בָּשָׂר? הֲרֵי זֶה לֹא מַעֲשִׂי. אֲנַחְנוּ לֹא נִקְנֶה עוֹף שֶׁאֵינֶנּוּ מֻכְשָׁר וּמֻמְלָח."

אוּלָם, אִם לִפְנֵי שֶׁנַּרְגִּיל אוֹתָם, נַסְבִּיר לָהֶם שֶׁיֵּשׁ צֹרֶךְ דָּחוּף בַּאֲנָשִׁים הַיּוֹדְעִים לְהַכְשִׁיר, שֶׁאִם לֹא כֵן עֲלוּלִים לְהִכָּשֵׁל בְּבָשָׂר שֶׁאֵינוֹ מֻכְשָׁר, וְעִם זֹאת מַתַּן שְׂכָרָהּ בְּצִדָּהּ בְּעַיִן יָפָה וּבְרוּחַ נְדִיבָה - אִם הַהֶסְבֵּר יִהְיֶה מְשַׁכְנֵעַ, דְּהַיְנוּ שֶׁיָּבִינוּ שֶׁזֶּה טוֹב וּמִשְׁתַּלֵּם עֲבוּרָם [מִשְׁתַּלֵּם - זֶה נִמְדָּד כָּל אֶחָד לְפִי אַמּוֹת הַמִּדָּה שֶׁלּוֹ], כַּמּוּבָן שֶׁהַהִתְנַגְּדוּת תִּצְטַמְצֵם וְאוּלַי תֵעָלֵם.

כָּךְ גַּם לְגַבֵּי חִנּוּךְ הַיְלָדִים - אִם תִּקְדַּם לַהֶרְגֵּל הַסְבָּרָה נְאוֹתָה, סָבִיר לְהַנִּיחַ שֶׁהַהִתְנַגְּדוּת תִּצְטַמְצֵם, וְאוּלַי תֵעָלֵם לְגַמְרֵי.

לְדֻגְמָא: אִם נִרְצֶה לְהַרְגִּיל אֶת הַיֶּלֶד לְבָרֵךְ אַף עַל פִּי שֶׁלְּבָרֵךְ זוֹ חוֹבָה, מִכָּל מָקוֹם, עַל יְדֵי הַסְבָּרָה שֶׁל חֲשִׁיבוּת הַבְּרָכוֹת, חוֹבַת הַבְּרָכוֹת, שְׂכַר הַבְּרָכוֹת, וְעַל יְדֵי שֶׁנְּסַפֵּר לָהֶם סִפּוּרִים שֶׁתָּכְנָם בְּנוֹשֵׂא הַבְּרָכוֹת, זֶה עָשׂוּי לַעְזֹר לָהֶם וְלָנוּ לְסַגֵּל לָהֶם אֶת הַהֶרְגֵּל לְבָרֵךְ בְּצוּרָה נְאוֹתָה.

"לִשְׁמֹעַ" מַשְׁמָעוּתָהּ גַּם לְהָבִין, כְּמוֹ שֶׁמְּפָרְשִׁים אֶת הַפָּסוּק "שְׁמַע יִשְׂרָאֵל" - "שְׁמַע" פֵּרוּשָׁהּ הָבֵן.

יְהִי רָצוֹן שֶׁנִּזְכֶּה לְהַפְנִים לִילָדֵינוּ הֶרְגֵּלִים טוֹבִים וּמוֹעִילִים, וּמִתּוֹךְ הֲבָנָה שָׁמוֹעַ יִשְׁמָעוּ.

~ דוגמא אישית

הַדֻּגְמָא הָאִישִׁית מְהַוָּה כְּעֵין מַרְאָה לַבֵּן אִם מַה שֶּׁלִּמְּדוּ אוֹתוֹ אָכֵן נָכוֹן.

הַגְּמָרָא (בבא בתרא ס ע"א) מְסַפֶּרֶת: לִפְנֵי רַבִּי יַנַּאי בָּאוּ לְדִין תּוֹרָה עַל אָדָם אֶחָד שֶׁהָיָה לוֹ אִילָן שֶׁנּוֹפוֹ פָּנָה לְתוֹךְ רְשׁוּת הָרַבִּים, וְהָיָה מַפְרִיעַ לְרוֹכְבִים עַל גַּבֵּי גְמַלִּים וְכַיּוֹצֵא בָזֶה. אָמַר לָהֶם רַבִּי יַנַּאי: תָּבוֹאוּ מָחָר, כִּי הַיּוֹם לֹא אוּכַל לִפְסֹק. וּמַדּוּעַ רַבִּי יַנַּאי לֹא יָכֹל לִפְסֹק? מִשּׁוּם שֶׁלְּרַבִּי יַנַּאי בְּעַצְמוֹ הָיָה אִילָן שֶׁנּוֹפוֹ נוֹטֶה לִרְשׁוּת הָרַבִּים, וְהוּא חָשַׁב לְתֻמּוֹ שֶׁהָאִילָן לֹא מַפְרִיעַ, וְהָרְאָיָה לְכָךְ - שֶׁהֲרֵי בְּנֵי רְשׁוּת הָרַבִּים לֹא הִתְלוֹנְנוּ. אוּלָם, מִשֶּׁבָּאוּ לְפָנָיו לָדִין עַל אָדָם אַחֵר בְּאוֹתוֹ עִנְיָן, הֵבִין רַבִּי יַנַּאי שֶׁאָכֵן הָאִילָן שֶׁלּוֹ מַפְרִיעַ לִבְנֵי רְשׁוּת הָרַבִּים, וּמַה שֶּׁלֹא מְעִירִים לוֹ זֶה מִשּׁוּם כְּבוֹדוֹ, וְלָכֵן צִוָּה לִשְׁלוּחוֹ, שֶׁיָּבוֹא בַלַּיְלָה וְיִקְצֹץ אֶת הָאִילָן שֶׁלּוֹ, וְכָךְ נַעֲשָׂה.

וְהִנֵּה לַמָּחֳרָת, כַּאֲשֶׁר בָּאוּ בַּעֲלֵי הַדִּין, פָּסַק לָהֶם שֶׁעַל בַּעַל הָאִילָן לָקֹץ אֶת אִילָנוֹ. אָמַר בַּעַל הָאִילָן לְרַבִּי יַנַּאי: הֲרֵי גַם לִכְבוֹדוֹ יֵשׁ אִילָן בְּאוֹתָהּ צוּרָה. עָנָה לוֹ רַבִּי יַנַּאי: לֵךְ וְתִרְאֶה, אִם הָאִילָן שֶׁלִּי קָצוּץ - תִּקְצֹץ גַּם אֶת שֶׁלְּךָ, וְאִם לֹא - אָז אַל תִּקְצֹץ גַּם אֶת שֶׁלְּךָ!

הַגְּמָרָא מְסַיֶּמֶת, שֶׁהַסִּבָּה שֶׁרַבִּי יַנַּאי מִהֵר לִקְצֹץ אֶת הָאִילָן, מִשּׁוּם שֶׁרָצָה לְקַיֵּם מַה שֶּׁאָמְרוּ: קְשֹׁט עַצְמְךָ תְּחִלָּה וְאַחַר כָּךְ קְשֹׁט אֲחֵרִים. עַד כָּאן סִפּוּר הַגְּמָרָא (ועיין עוד דוגמאות בפרק משמעת וענישה).

מֵהַסִּפּוּר הַנַּ"ל נוּכַל לִלְמֹד עַד כַּמָּה חֲשׁוּבָה הַדֻּגְמָא הָאִישִׁית, שֶׁהֲרֵי רַבִּי יַנַּאי לֹא נִתְבַּע עַל אִילָנוֹ, וְלִכְאוֹרָה אֵין עָלָיו טַעֲנָה מַדּוּעַ לֹא קָצַץ אֶת אִילָנוֹ, אֲבָל בְּכָל זֹאת, כְּדֵי לְהַרְאוֹת עַד כַּמָּה אֱמֶת וְצֶדֶק הַדִּין, שֶׁצָּרִיךְ לִקְצֹץ אִם זֶה מַפְרִיעַ, לָכֵן בַּתְּחִלָּה שָׁלַח לִקְצֹץ אֶת אִילָנוֹ. וּלְפִי דִבְרֵי הַגְּמָרָא מוּבָן, שֶׁאִלּוּ הָיָה קוֹצֵץ אֶת אִילָנוֹ רַק לְאַחַר שֶׁהַנִּתְבָּע הָיָה קוֹצֵץ אֶת הָאִילָן שֶׁלּוֹ, הָיָה טַעַם לִפְגָם בִּפְסַק דִּינוֹ, כֵּיוָן שֶׁעֲדַיִן בַּזְּמַן הַקָּצָר, עַד שֶׁגַּם רַבִּי יַנַּאי יִקֹּץ, עֲדַיִן יֵשׁ טַעֲנָה שֶׁל "קְשֹׁט עַצְמְךָ".

וּמִכָּאן נִלְמַד לְעִנְיַן הַדֻּגְמָא הָאִישִׁית, שֶׁיֵּשׁ לָתֵת לַיֶּלֶד, עַד כַּמָּה הִיא מְחַיֶּבֶת אוֹתָנוּ. וְעוֹד, לִפְנֵי שֶׁנְּנַסֶּה לְהַרְגִּיל אֶת הַיֶּלֶד לְהֶרְגֵּל מְסֻיָּם, עָלֵינוּ לִבְדֹּק הֵיטֵב אִם אֵין עָלֵינוּ טַעֲנַת "קְשֹׁט עַצְמְךָ".

לְדֻגְמָא: אִם אֲנַחְנוּ רוֹצִים לְהַרְגִּיל אֶת הַיֶּלֶד שֶׁלֹא לְדַבֵּר בְּבֵית הַכְּנֶסֶת - אִם אֲנַחְנוּ נְדַבֵּר בְּבֵית הַכְּנֶסֶת, לַיֶּלֶד תִּהְיֶה טַעֲנָה חֲזָקָה: עַד שֶׁהוּא דּוֹרֵשׁ מִמֶּנִּי - יִדְרֹשׁ מֵעַצְמוֹ!

הַיֶּלֶד לֹא צָרִיךְ לְהוֹצִיא בְפִיו טַעֲנָה זוֹ, מַסְפִּיק שֶׁהוּא חוֹשֵׁב בְּלִבּוֹ כָּךְ, אוֹ שֶׁהוּא מְתַרְגֵּם מִתּוֹךְ מַעֲשֵׂה הָאָב - שֶׁמַּה שֶּׁאָבִיו אָמַר שֶׁאָסוּר וְחָמוּר לְדַבֵּר בְּבֵית הַכְּנֶסֶת, כַּנִּרְאֶה זֶה רַק גֻּזְמָא בְּעָלְמָא, מֵהַשָּׂפָה וְלַחוּץ, וְהָרְאָיָה - שֶׁהֲרֵי אָבִיו מְדַבֵּר! וְאִם זֶה הָיָה חָמוּר, בְּוַדַּאי שֶׁאָבִיו הָיָה נִזְהָר. מַחֲשָׁבָה כָּזֹאת מְהַוָּה מַחְסוֹם בִּפְנֵי הַהֶרְגֵּל שֶׁאֲנַחְנוּ רוֹצִים לְהַרְגִּיל.

כָּךְ גַּם בְּהֶרְגֵּל לְבָרֵךְ בְּצוּרָה נְאוֹתָה, בְּקוֹל, בְּשִׂמְחָה וּבְכַוָּנָה - אִם יַעֲשׂוּ הַהוֹרִים לְהֵפֶךְ, דְּהַיְנוּ, שֶׁיְּבָרְכוּ בְצוּרָה חֲטוּפָה, הַיֶּלֶד יְתַרְגֵּם אֶת דִּבְרֵיהֶם כְּמַס שְׂפָתַיִם. וְכֵן עַל זוֹ הַדֶּרֶךְ בְּכָל הֶרְגֵּל שֶׁנִּרְצֶה לְהַרְגִּיל אֶת בָּנֵינוּ.

אָמְנָם חָשׁוּב מְאֹד לְבַצֵּעַ אֶת מַה שֶּׁאֲנַחְנוּ דּוֹרְשִׁים, וְעִם זֹאת הָעִקָּר הוּא לְהַרְאוֹת בְּמַעֲשֵׂינוּ חֲשִׁיבוּת לְמַה שֶּׁאָנוּ דּוֹרְשִׁים.

נָכוֹן, מִתְעוֹרֶרֶת הַשְּׁאֵלָה: הוֹרִים שֶׁאֵינָם מֵחוֹבְשֵׁי סַפְסְלֵי בֵּית הַמִּדְרָשׁ, וְהֵם רוֹצִים לְחַנֵּךְ אֶת בְּנֵיהֶם לִלְמֹד תּוֹרָה כָּל הַיּוֹם, הַאִם עֲלֵיהֶם לַעֲזֹב אֶת הַכֹּל וְלַחֲבֹשׁ אֶת סַפְסְלֵי בֵּית הַמִּדְרָשׁ, וְרַק אַחַר כָּךְ לְהַרְגִּיל אֶת בְּנֵיהֶם כַּנַּ"ל?

אוּלָם בִּמְעַט הִתְבּוֹנְנוּת נָבִין שֶׁלֹא מְחַיְּבִים אוֹתָנוּ לְהַרְחִיק לֶכֶת. מַה שֶּׁנִּדְרָשׁ מֵאִתָּנוּ הִיא הַדֻּגְמָא הָאִישִׁית.

וְנַרְחִיב אֶת הַדְּבָרִים.

כַּאֲשֶׁר הוֹרֶה דּוֹרֵשׁ וּמַזְהִיר אֶת בָּנָיו שֶׁלֹא יְדַבְּרוּ בְּבֵית הַכְּנֶסֶת וְהוּא מְדַבֵּר, זוֹ טַעֲנָה כְּלַפֵּי הָאָב, מִשּׁוּם שֶׁלֹא רוֹאִים שׁוּם סִבָּה מְיֻחֶדֶת וּמֻכְרַחַת שֶׁהָאָב יְדַבֵּר, וּמַה שֶּׁהַבֵּן יָכוֹל לַעֲשׂוֹת - בְּוַדַּאי שֶׁהָאָב יָכוֹל, לָכֵן תָּבוֹא טַעֲנַת "קְשֹׁט עַצְמְךָ". מַה שֶּׁאֵין כֵּן כַּאֲשֶׁר מְדֻבָּר בְּאָב שֶׁמֵּבִיא טֶרֶף לְבָנָיו לְמַעַן יוּכְלוּ לְהַמְשִׁיךְ לָשֶׁבֶת וְלִשְׁקֹד עַל הַתּוֹרָה, וְהוּא דּוֹרֵשׁ מִבְּנוֹ לִלְמֹד וְלִשְׁקֹד עַל הַתּוֹרָה, אַף עַל פִּי שֶׁהוּא לֹא לוֹמֵד כָּל הַיּוֹם תּוֹרָה - אֵין זוֹ סְתִירָה לִדְרִישַׁת הָאָב, מִשּׁוּם שֶׁהַבֵּן מֵבִין שֶׁזֶּה כֹּרַח הַמְּצִיאוּת, וְאַדְּרַבָּה, כָּל הַמַּטָּרָה שֶׁל הָעֲבוֹדָה הִיא לְשָׁרֵת אֶת הָאִינְטֶרֶס שֶׁל לִמּוּד הַתּוֹרָה. וְלָכֵן הַבֵּן צָרִיךְ לִרְאוֹת זֹאת מִתּוֹךְ הַעֲרָכָה וְכָבוֹד לְאָבִיו שֶׁמִּתְאַמֵּץ עֲבוּרוֹ כְּדֵי שֶׁהוּא יֵשֵׁב וְיִלְמַד. וִיתֵרָה מִזֹּאת, זֶה עָשׂוּי לְדַרְבֵּן וּלְחַיֵּב אֶת הַבֵּן לִשְׁקֹד עַל הַתּוֹרָה בְּיֶתֶר שְׂאֵת וּבְיֶתֶר עֹז כְּדֵי לְהַצְדִּיק אֶת הַמַּאֲמָץ שֶׁעוֹשִׂים עֲבוּרוֹ.

הַכְּלָל בָּזֶה - אִם רְצוֹנֵנוּ לְהַרְגִּיל אֶת הַיֶּלֶד בְּדָבָר מְסֻיָּם שֶׁהוּא לְדַעְתֵּנוּ חָשׁוּב, עָלֵינוּ לְהַרְאוֹת לַיֶּלֶד בְּצוּרָה מְשַׁכְנַעַת, שֶׁמַּה שֶּׁאֲנַחְנוּ מַרְגִּילִים אוֹתוֹ, זֶה "עֵרֶךְ" חָשׁוּב וַאֲמִתִּי, וְזֹאת אַף עַל פִּי שֶׁנִּבְצָר מֵאִתָּנוּ לְבַצֵּעַ אֶת הַהֶרְגֵּל הַהוּא, כִּי מִכָּל מָקוֹם, הַהִתְיַחֲסוּת לְאוֹתוֹ הַהֶרְגֵּל הִיא שֶׁתִּקְבַּע אֶת עֶרְכָּהּ בְּעֵינֵי הַיֶּלֶד.

אִם נִתְיַחֵס בְּכֹבֶד רֹאשׁ וּבַחֲשִׁיבוּת לְאוֹתוֹ "עֵרֶךְ", כָּךְ יַחְשֹׁב גַּם הַיֶּלֶד, וְכֵן לְהֵפֶךְ, חָלִילָה. וּכְבָר אָמְרוּ חֲזַ"ל: "כִּדְאָמְרֵי אִינְשֵׁי, שׁוּתָא דְיָנוּקָא בְשׁוּקָא - אוֹ דְאָבוּהָ אוֹ דְאִמֵּיהּ" (סוכה נו ע"ב) [כְּמוֹ שֶׁאוֹמְרִים הָאֲנָשִׁים: מַה שֶּׁתִּינוֹק מְדַבֵּר בַּשּׁוּק, זֶה בָּא מֵאָבִיו אוֹ מֵאִמּוֹ].

(הַגְּמָרָא מְסַפֶּרֶת, שֶׁבִּזְמַן שֶׁהַיְּוָנִים שָׁלְטוּ בְּעַם יִשְׂרָאֵל, הָיְתָה בַּת אַחַת, וּשְׁמָהּ מִרְיָם, שֶׁהֵמִירָה אֶת דָּתָהּ וְנִשְּׂאָה לְאַחַד מֵהַיְּוָנִים, וּכְשֶׁנִּכְנְסוּ יְוָנִים לַהֵיכָל, הָיְתָה בּוֹעֶטֶת בְּנַעְלָהּ בַּמִּזְבֵּחַ, וְאוֹמֶרֶת בְּבִזָּיוֹן: זְאֵב, זְאֵב, עַד מָתַי אַתָּה מְבַזְבֵּז אֶת מָמוֹנָן שֶׁל יִשְׂרָאֵל? [כַּוָּנָתָהּ, שֶׁהָיוּ מַקְרִיבִים עַל הַמִּזְבֵּחַ כְּבָשִׂים וְכַדּוֹמֶה]. וְכַאֲשֶׁר נִצְּחוּ הַחַשְׁמוֹנָאִים וְהִכְשִׁירוּ אֶת בֵּית הַמִּקְדָּשׁ, קָנְסוּ אֶת הַמִּשְׁמָרָה שֶׁנִּקְרְאָה "בִּילְגָה", מִשּׁוּם שֶׁהַבַּת הַנַּ"ל הָיְתָה בִּתּוֹ שֶׁל אֶחָד מֵהַמִּשְׁמָרָה הַנַּ"ל. וְעַל זֶה אָמְרוּ חֲזַ"ל, הַדִּבּוּר שֶׁל הַתִּינוֹק בָּא מֵהוֹרָיו, וְאִם הִיא הִתְנַהֲגָה בְּבִזָּיוֹן כָּזֶה לַמִּזְבֵּחַ, כַּנִּרְאֶה שֶׁהַהִתְיַחֲסוּת שֶׁל הַהוֹרִים לַעֲבוֹדַת בֵּית הַמִּקְדָּשׁ הָיְתָה בְזִלְזוּל. מִכָּאן נָבִין עַד כַּמָּה קוֹבַעַת הִתְיַחֲסוּת הַהוֹרִים עַל נֶפֶשׁ הַיֶּלֶד.)

~ איכות ההרגל

יֵשׁ לְהִזָּהֵר שֶׁלֹּא לְהַעֲמִיס עַל הַבֵּן יוֹתֵר מִיכָלְתּוֹ, אוֹ אֲפִלּוּ אִם הוּא יָכוֹל אַךְ בְּקֹשִׁי רַב

מוּבָא בַּגְּמָרָא (בבא בתרא כא ע"א): "אָמַר לֵיהּ רַב לְרַב שְׁמוּאֵל בַּר שִׁילַת: עַד שִׁית לָא תְקָבִיל. מִכָּאן וְאֵילָךְ קָבִיל וְאָסְפֵי לֵיהּ כְּתוֹרָא". עַד כָּאן [פֵּרוּשׁ: אָמַר לוֹ רַב לְרַב שְׁמוּאֵל בַּר שִׁילַת (רַב שְׁמוּאֵל בַּר שִׁילַת הָיָה מְלַמֵּד תִּינוֹקוֹת): עַד גִּיל שֵׁשׁ שָׁנִים אַל תְּקַבֵּל אוֹתָם לִלְמֹד אֶצְלְךָ, אוּלָם מִגִּיל שֵׁשׁ וָמַעְלָה תְּקַבֵּל, וְתֵן עֲלֵיהֶם עֹל תּוֹרָה כְּמוֹ לְשׁוֹר].

מָה הַסִּבָּה שֶׁעַד גִּיל שֵׁשׁ לֹא יְקַבֵּל?

עוֹנֶה רַבֵּנוּ גֵרְשׁוֹם (שם): הַסִּבָּה הִיא, מִשּׁוּם שֶׁעַד גִּיל שֵׁשׁ הַיֶּלֶד אֵינוֹ יָכוֹל לִסְבֹּל טֹרַח הַלִּמּוּד. דְּהַיְנוּ, אִם נִרְצֶה לְהַרְגִּילוֹ לִלְמֹד, שֶׁזֶּה יוֹתֵר מִכֹּחוֹתָיו בְּגִיל קָטָן, לֹא נִתָּן לְהַעֲמִיס עַל הַיֶּלֶד עֹל תּוֹרָה.

מִכָּאן יֵשׁ לָנוּ לִלְמֹד, שֶׁאִם רוֹצִים לְהַרְגִּיל אֶת הַיֶּלֶד בְּהֶרְגֵּל כָּלְשֶׁהוּ, עָלֵינוּ לָתֵת אֶת הַדַּעַת שֶׁאָכֵן זֶה בִּיכָלְתּוֹ, וְאִם יֵשׁ לָנוּ סָפֵק שֶׁמֶּא אֵין זֶה בִּיכָלְתּוֹ, עָדִיף שֶׁלֹא לְנַסּוֹת. הִנֵּה לָנוּ רַב שְׁמוּאֵל בַּר שִׁילַת, שֶׁהָיָה מְלַמֵּד מָסוּר וּמְנֻסֶּה, וּבְוַדַּאי הָיוּ לוֹ שִׁיטוֹת מֻצְלָחוֹת בְּהַקְנָיַת עֹל תּוֹרָה, וּמִסְתַּבֵּר שֶׁהָיָה יָכוֹל לְאַלֵּץ יֶלֶד פָּחוֹת מִגִּיל שֵׁשׁ לְקַבֵּל עֹל תּוֹרָה, וּבְכָל זֹאת רַב הוֹרָה לוֹ שֶׁלֹא יְקַבֵּל. וּמַדּוּעַ? הֲרֵי הָיוּ לוֹ שִׁיטוֹת כֵּיצַד כֵּן לְהַעֲמִיס!

הַתְּשׁוּבָה: גַּם אִם הָיָה מַצְלִיחַ לְהַעֲמִיס עַל הַיֶּלֶד אֶת עֹל הַתּוֹרָה, זֶה הָיָה בְּצוּרָה לֹא בְרִיאָה. הַיֶּלֶד הָיָה נִשְׁחָק פִיזִית וְרוּחָנִית. אִם זֶה מֵעַל כֹּחוֹ שֶׁל הַיֶּלֶד, הַנֵּזֶק גָּדוֹל מֵהָרֶוַח [בִּפְרָט כַּאֲשֶׁר אֶפְשָׁר לְהַרְגִּיל אֶת הַיֶּלֶד בִּתְקוּפָה יוֹתֵר מְאֻחֶרֶת]. זֶה כְּמוֹ לְהִשְׁתַּמֵּשׁ בְּמַעֲלִית בְּעֹמֶס מֵעַל הַמֻּתָּר - גַּם אִם הַמַּעֲלִית תַּעֲלֶה, הַמָּנוֹעַ נִשְׁחָק בְּצוּרָה מְהִירָה. וְאִם לְרַב שְׁמוּאֵל בַּר שִׁילַת, שֶׁהָיָה מֵעֲנָקֵי הָרוּחַ וּמְחַנֵּךְ דָּגוּל אָמְרוּ כָּךְ - קַל וָחֹמֶר לָנוּ, שֶׁאִם מִסָּפֵק נְנַסֶּה לְהַעֲמִיס עַל הַיֶּלֶד הֶרְגֵּל יוֹתֵר מִכֹּחוֹ, הַתּוֹצָאוֹת עֲלוּלוֹת לִהְיוֹת יוֹתֵר חֲמוּרוֹת, וּמִי יוֹדֵעַ אִם לֹא נַשִּׂיג תּוֹצָאוֹת הֲפוּכוֹת. לָכֵן, לִפְנֵי שֶׁמְּנַסִּים לְהַרְגִּיל אֶת הַיֶּלֶד לְהֶרְגֵּל מְסֻיָּם, יֵשׁ לָתֵת אֶת הַדַּעַת אִם זֶה בִּיכָלְתּוֹ.

לְדֻגְמָא: אִם אֲנַחְנוּ רוֹצִים לְהַרְגִּיל אֶת הַיֶּלֶד לְהִתְפַּלֵּל בְּצוּרָה יָפָה בְּבֵית הַכְּנֶסֶת, עָלֵינוּ לָקַחַת בַּחֶשְׁבּוֹן אֶת כֹּחַ הַיְכֹלֶת שֶׁלּוֹ לָשֶׁבֶת. אִם הַיֶּלֶד בְּגִיל חָמֵשׁ, לֹא נוּכַל לְהוֹשִׁיבוֹ לְהִתְפַּלֵּל כָּל תְּפִלַּת שַׁחֲרִית, מִשּׁוּם שֶׁזֶּה מֵעַל כֹּחוֹ. וּבִפְרָט אִם הַיֶּלֶד תּוֹסֵס מִטִּבְעוֹ, עָלֵינוּ לְהַתְחִיל בְּפֶרֶק זְמַן קָצָר [יַחֲסִית לְכָל יֶלֶד לְפִי טִבְעוֹ], וּבְהַדְרָגָה יֵשׁ לְהַאֲרִיךְ אֶת הַזְּמַן.

כָּךְ גַּם לְעִנְיַן "שֻׁלְחַן שַׁבָּת". יֵשׁ שֶׁדּוֹרְשִׁים מֵהַיֶּלֶד לָשֶׁבֶת בַּשֻּׁלְחָן שְׁעָתַיִם בְּלִי לָקוּם [יוֹתֵר מִשִּׁעוּר!], וּמַה יַּעֲשֶׂה הַבֵּן וְלֹא יֶחֱטָא?! יֶלֶד לֹא יָכוֹל לָשֶׁבֶת הַרְבֵּה זְמַן בְּמָקוֹם אֶחָד, וְאִם מְאַלְּצִים אוֹתוֹ לָשֶׁבֶת מֵעַל הַזְּמַן שֶׁבִּיכָלְתּוֹ, אוּלַי תִהְיֶה הַצְלָחָה לִטְוָח קָצָר, אֲבָל אֶת "תַּכְלִית שֻׁלְחַן שַׁבָּת" לֹא הִשַּׂגְנוּ. הַיֶּלֶד לֹא יֹאהַב אֶת "שֻׁלְחַן שַׁבָּת", וְאוּלַי אַף יִסְלֹד מִמֶּנּוּ, מִשּׁוּם שֶׁזֶּה הָיָה בְּלַחַץ. הוּא יִזְכֹּר אֶת "שֻׁלְחַן שַׁבָּת" כְּמָקוֹר לִבְעָיוֹת וְאִי נְעִימוּת, וְנָקֵל לְשַׁעֵר עַד כַּמָּה הוּא יַעֲרִיךְ "שֻׁלְחַן שַׁבָּת" שֶׁכָּזֶה.

לָכֵן, בַּמִּקְרֶה הַנַּ"ל יֵשׁ לְשַׁעֵר זְמַן מִינִימָלִי שֶׁנִּדְרֹשׁ מִמֶּנּוּ לָשֶׁבֶת, וּשְׁאָר הַזְּמַן יֵשׁ לְמָשְׁכוֹ בַּעֲבוֹתוֹת אַהֲבָה וְלֹא בְּצוּרָה מְחַיֶּבֶת, דְּהַיְנוּ, לֹא לְדַבֵּר עַל לִבּוֹ, אֶלָּא לְסַפֵּר סִפּוּרִים וְלָשִׁיר שִׁירִים. וְאִם הוּא נִמְשָׁךְ מֵעַצְמוֹ - הִנֵּה מַה טּוֹב וּמַה נָּעִים, וְאִם לֹא - הַנַּח לוֹ. וּכְבָר אָמְרוּ חֲזַ"ל: אֵיזֶהוּ חָכָם? הָרוֹאֶה אֶת הַנּוֹלָד! (תמיד לב ע"א).

~ ליווי חיובי

יֵשׁ לְהַשְׁאִיר הַרְגָּשָׁה טוֹבָה בְּכָל הֶרְגֵּל אוֹ מַטָּלָה.

כְּדֵי שֶׁיֵּקַל וְיִנְעַם לַיֶּלֶד לְבַצֵּעַ אֶת מַה שֶּׁבִּרְצוֹנֵנוּ לְהַרְגִּילוֹ, עָלֵינוּ לִדְאֹג שֶׁמַּה שֶּׁמִּתְלַוֶּה לַהֶרְגֵּל יִהְיֶה חִיּוּבִי בְּעֵינֵי הַיֶּלֶד, מִשּׁוּם שֶׁאִם מַה שֶּׁמִּתְלַוֶּה לַהֶרְגֵּל הוּא נָעִים, זֶה מַגְבִּיר אֶת הָרָצוֹן לְבַצֵּעַ.

לְשֵׁם כָּךְ עָלֵינוּ לְהַקְפִּיד עַל הַדְּבָרִים הַבָּאִים:

א. הַתְחָלָה וְסִיּוּם נְעִימִים. אָדָם מִטִּבְעוֹ נוֹטֶה לְהִתְרַשֵּׁם מֵהַפְּתִיחָה וּמֵהַסִּיּוּם, וְאִם הֵם יִהְיוּ נְעִימִים, מוּבָן מֵאֵלָיו שֶׁהָרָצוֹן יִגְבַּר. אִם נִשְׁאָר "טַעַם טוֹב", יֵשׁ חֵשֶׁק לַחֲזֹר אֵלָיו. לָכֵן, כַּאֲשֶׁר מַתְחִילִים לְהַרְגִּיל יֶלֶד, יֵשׁ לִדְאֹג לַפְּרָטִים הַהַתְחָלָתִיִּים שֶׁיִּהְיוּ נְעִימִים.

לְדֻגְמָא: אִם רוֹצִים לְהַרְגִּיל אֶת הַיֶּלֶד לְבָרֵךְ בְּקוֹל רָם וּבְמִתּוּן, יֵשׁ לְהַתְחִיל דַּוְקָא בִּדְבָרִים שֶׁלַּיֶּלֶד "מִשְׁתַּלֵּם" לְבָרֵךְ עֲלֵיהֶם. בַּצּוּרָה הַנַּ"ל כְּגוֹן מַמְתַּקִּים, זֶה נָעִים לַיֶּלֶד וּ"מִשְׁתַּלֵּם", וְהוּא רוֹצֶה לְבָרֵךְ, וְהוּא יִזְכֹּר לְטוֹבָה וּבְעֶרְגָּה אֶת הָרְגָעִים הַיָּפִים שֶׁהִרְגִּילוּ אוֹתוֹ לְבָרֵךְ בְּקוֹל רָם וְשֶׁזֶּה הָיָה מְאֹד נָעִים. [קוֹרֵא יָקָר! עֲצֹר לְרֶגַע וַחֲזֹר בְּמַחֲשַׁבְתְּךָ עַל רְגָעִים נְעִימִים בֶּעָבָר שֶׁהָיָה "כֵּיף" לַעֲשׂוֹת מִצְווֹת, כְּגוֹן: חֲנֻכָּה, פּוּרִים וְכַדּוֹמֶה, קַבָּלַת מַמְתַּקִּים, צַעֲצוּעִים, הַדְלָקַת נֵרוֹת, קַבָּלַת דְּמֵי פוּרִים. עַד הַיּוֹם אַתָּה זוֹכֵר אֶת הַמּוֹעֲדִים הַנַּ"ל לְטוֹבָה, נָכוֹן? כָּךְ זֶה יַעֲבֹד אֵצֶל יַלְדְּךָ!] אַף עַל פִּי שֶׁכְּבָר הוּא הִתְרַגֵּל, אֵין זֶה תָלוּי עַל מָה הוּא מְבָרֵךְ. הוּא, בְּדֶרֶךְ כְּלָל, יְבָרֵךְ יָפֶה. הַהַתְחָלָה נָתְנָה אֶת אוֹתוֹתֶיהָ, וּמִשּׁוּם כָּךְ הוּא אוֹהֵב לְבָרֵךְ.

זְכוּרַנִי עַל אַבָּא שֶׁרָצָה לְהַרְגִּיל אֶת בְּנוֹ בִּ"סְעוּדָה רְבִיעִית". לְשֵׁם כָּךְ הוּא הִתְחִיל בַּפְּעָמִים הָרִאשׁוֹנוֹת בְּמַאֲכָלִים עֲרֵבִים, וּרְאֵה זֶה פֶלֶא - הַיֶּלֶד נִקְשָׁר לִסְעוּדָה רְבִיעִית כְּאֶל אֵרוּעַ שֶׁאֵינוֹ מוּכָן לְוַתֵּר עָלָיו בְּשׁוּם אֹפֶן, וַאֲפִלּוּ אִם הָאֹכֶל הוּא מְאֹד פָּשׁוּט. אֵצֶל הַיֶּלֶד נֶחֱרַט בַּזִּכָּרוֹן הַשָּׁלָב הַהַתְחָלָתִי, וְזֶה "נָעוּל" אֶצְלוֹ, שֶׁ"סְּעוּדָה רְבִיעִית" זֶה מַשֶּׁהוּ נָעִים וְטוֹב!

וּמַהוּ הַסִּיּוּם?

הִתְחַלְתָּ בְּמִבְצַע נְקֻדּוֹת לִזְרִיזוּת לְמֶשֶׁךְ שָׁבוּעַ יָמִים, וְהִנֵּה פָתַחְתָּ יָפֶה יוֹם רִאשׁוֹן וְשֵׁנִי וְכוּ', הַיְלָדִים הִזְדָּרְזוּ, וְהִנֵּה בַיּוֹם הָאַחֲרוֹן יֵשׁ קֹשִׁי מְסֻיָּם; הַיְלָדִים לֹא בְדִיּוּק עוֹמְדִים בִּתְנָאֵי הַמִּבְצָע, אַף עַל פִּי כֵן תִּשְׁתַּדֵּל שֶׁבַּסִּיּוּם לֹא יִהְיֶה כִשָּׁלוֹן אוֹ אִי נְעִימוּת. וַאֲפִלּוּ אִם יֵשׁ צֹרֶךְ לְהִתְגַּמֵּשׁ אוֹ לְהַאֲרִיךְ אֶת הַמִּבְצָע - אִם זֶה יָבִיא לְסִיּוּם נָעִים, כְּדַאי לְהַאֲרִיךְ בְּעוֹד יוֹם אֶת הַמִּבְצָע. פָּשׁוּט מְאֹד, הַסִּיּוּם מוֹתִיר רֹשֶׁם בַּל יִמָּחֶה, כְּמוֹ שֶׁאוֹמְרִים: סוֹף טוֹב - הַכֹּל טוֹב!

ב. לְהִשְׁתַּדֵּל שֶׁהַהֶרְגֵּל לֹא יִתְנַגֵּשׁ בָּאִינְטֶרֶסִים שֶׁלּוֹ. לְדֻגְמָא: אִם נִרְצֶה לְהַרְגִּיל אֶת הַיֶּלֶד לִלְמֹד אוֹתִיּוֹת אוֹ חֹמֶר לִמּוּד אַחֵר עַל חֶשְׁבּוֹן זְמַן הַמִּשְׂחָקִים שֶׁלּוֹ, זֶה לִוּוּי שְׁלִילִי, זֶה נוֹגֵד אֶת הָאִינְטֶרֶס שֶׁלּוֹ. הַיֶּלֶד עָלוּל לְפַתֵּחַ מַנְגְּנוֹן הִתְנַגְּדוּת. הַהֶרְגֵּל הַזֶּה עֲבוּרוֹ הוּא "קוֹץ בַּגָּרוֹן". לָכֵן עָלֵינוּ לְהִשְׁתַּדֵּל שֶׁזֶּה יִהְיֶה בִּזְמַן נוֹחַ. הֱוֵי אוֹמֵר: שֶׁאֵינוֹ פוֹגֵעַ בִּדְבָרִים אֲחֵרִים שֶׁהַיֶּלֶד אוֹהֵב.

אוּלָם הַשְּׁאֵלָה: מֶה עָלֵינוּ לַעֲשׂוֹת אִם בְּכָל זֹאת אֲנַחְנוּ מֻגְבָּלִים בַּזְּמַן, וְזֶה דַוְקָא מִתְנַגֵּשׁ בִּזְמַן לֹא נוֹחַ לַיֶּלֶד?

הַתְּשׁוּבָה: יֵשׁ לְהַקְדִּים לִמְצֹא אֲמַתְלָא שֶׁאֵינָהּ קְשׁוּרָה בַּהֶרְגֵּל, אֶלָּא הִיא דָבָר צְדָדִי. כְּגוֹן לוֹמַר לוֹ: תַּעֲלֶה לֶאֱכֹל, אוֹ לְהִתְקַלֵּחַ, וְרַק אַחֲרֵי שֶׁאָכַל אוֹ הִתְקַלַּח, וְהוּא כְּבָר לֹא בְאֶמְצַע הַמִּשְׂחָק וְלֹא לָהוּט לָרֶדֶת, נְנַסֶּה לְהַרְגִּילוֹ בַּהֶרְגֵּל הֶחָדָשׁ, מִשּׁוּם שֶׁכְּבָר אֵין הַהֶרְגֵּל מִתְנַגֵּשׁ יְשִׁירוֹת בָּאִינְטֶרֶס שֶׁלּוֹ.

מַה שֶּׁהִתְנַגֵּשׁ בָּאִינְטֶרֶס שֶׁלּוֹ זֶה הָיָה הָאֹכֶל אוֹ הַמִּקְלַחַת [בַּדֻּגְמָא הַנַּ"ל], וּמִמֵּילָא אֵין לוֹ תְּלֻנּוֹת, הַהֶרְגֵּל אֵינוֹ מַפְרִיעַ. וְכֵן עַל זוֹ הַדֶּרֶךְ יִשְׁמַע חָכָם וְיוֹסֶף לֶקַח.

ג. לֹא לָתֵת הַרְגָּשָׁה שֶׁהַהֶרְגֵּל גּוֹרֵם לְבִקֹּרֶת וְרִחוּק מֵהַהוֹרִים. אִם הַהוֹרִים יְבַקְּרוּ אֶת הַיֶּלֶד, כְּתוֹצָאָה מֵהַהֶרְגֵּל, אֲזַי הַיֶּלֶד עָלוּל לִרְאוֹת בַּהֶרְגֵּל גּוֹרֵם מַפְרִיעַ. וְזֶה מוּבָן, שֶׁהֲרֵי הוּא אוֹמֵר לְעַצְמוֹ: "עַד שֶׁלֹא הִרְגִּילוּ אוֹתִי, הָיִיתִי בְּסֵדֶר. עַכְשָׁו שֶׁהִרְגִּילוּ אוֹתִי, אָז אֲנִי לֹא בְּסֵדֶר?!"

לְדֻגְמָא: אִם מַרְגִּילִים אֶת הַיֶּלֶד לָלֶכֶת לִתְפִלַּת מִנְחָה, יֵשׁ לְהִשְׁתַּדֵּל לְהִמָּנַע מִבִּקֹּרֶת שֶׁתִּגְרֹם רִחוּק וְעָגְמַת נֶפֶשׁ לַיֶּלֶד. כְּגוֹן לוֹמַר לוֹ: "אַתָּה לֹא מִתְנַהֵג בְּיִרְאַת שָׁמַיִם, אַתָּה לֹא עוֹשֶׂה מַה שֶּׁאֲנַחְנוּ רוֹצִים, לֹא הָלַכְתָּ לְהִתְפַּלֵּל מִנְחָה" וְכוּ'.

מַדּוּעַ?

הֲרֵי לִכְאוֹרָה הַיֶּלֶד צָרִיךְ לְהָבִין שֶׁעָלָיו לָלֶכֶת לְבֵית הַכְּנֶסֶת?!

נָכוֹן, הַיֶּלֶד צָרִיךְ לְהָבִין זֹאת, אוּלָם אָסוּר לָתֵת הַרְגָּשָׁה, שֶׁעַד שֶׁלֹא הִרְגִּילוּ אוֹתוֹ, הוּא הָיָה בְּסֵדֶר, וְעַכְשָׁו שֶׁהִרְגִּילוּ אוֹתוֹ, זֶה "תְּעוּדָה" שֶׁהוּא לֹא בְּסֵדֶר. אוּלָם אֶפְשָׁר לוֹמַר: "אֲנִי מְבַקֵּשׁ מִמְּךָ שֶׁתֵּלֵךְ לְבֵית הַכְּנֶסֶת", וַאֲפִלּוּ לְהַעֲנִישׁ [אִם יֵשׁ הֶכְרֵחַ], אֲבָל לֹא לָתֵת הַרְגָּשָׁה שֶׁל אִי שְׂבִיעוּת רָצוֹן מֵהַיֶּלֶד, כְּשֶׁכָּל הַסִּבָּה הִיא מִשּׁוּם שֶׁהַיֶּלֶד לֹא הוֹלֵךְ לְהִתְפַּלֵּל מִנְחָה. אַדְּרַבָּה, עָלֵינוּ לְהַפְרִיד בֵּין הַמַּעֲשֶׂה לְבֵין הַיֶּלֶד. הַיֶּלֶד טוֹב - אוּלָם הַמַּעֲשֶׂה צָרִיךְ תִּקּוּן. וְהָאֱמֶת, שֶׁהַדֶּרֶךְ הָרְצוּיָה לְתִקּוּן הִיא הַדֶּרֶךְ הַנְּעִימָה, מִשּׁוּם שֶׁלְּמַעֲשֶׂה אֲנַחְנוּ עַכְשָׁו מַרְגִּילִים אוֹתוֹ, וְעָלֵינוּ לְהוֹתִיר רֹשֶׁם חִיּוּבִי כַּנַּ"ל.

~ ביצוע ההרגל

לִפְנַי בִּצּוּעַ הַהֶרְגֵּל יֵשׁ לִבְדֹּק אוֹ לְתַכְנֵן שֶׁכָּל הַמַּרְכִּיבִים אָכֵן מוּכָנִים.

כְּדֵי שֶׁבִּצּוּעַ הַהֶרְגֵּל יִהְיֶה מֻשְׁלָם אוֹ קָרוֹב לְמֻשְׁלָם, עָלֵינוּ לְהַקְפִּיד עַל הַנְּקֻדּוֹת דִּלְהַלָּן:

א. הֲכָנָה מֻקְדֶּמֶת. כָּל בַּעַל מִקְצוֹעַ רְצִינִי יוֹדֵעַ, שֶׁכְּדֵי לְהַצְלִיחַ בַּמְּשִׂימָה, עָלָיו לְהִתְכּוֹנֵן מִבְּעוֹד מוֹעֵד.

לְדֻגְמָא: מְנַהֵל סוּפֶּרְמַרְקֶט יוֹדֵעַ, שֶׁלִּפְנֵי שֶׁהוּא מַתְחִיל אֶת יוֹם הַמְּכִירוֹת וְהַקְּנִיּוֹת, הוּא כְּבָר מֵכִין לְעַצְמוֹ מִבְּעוֹד מוֹעֵד תִּכְנוּן עֲבוֹדָה: כַּמָּה כָּל מוּצָר יַעֲלֶה, וְאֵיזֶה מוּצָרִים עָלָיו לְהַזְמִין וְכוּ', וְכֵן עַל זוֹ הַדֶּרֶךְ עַל כָּל בַּעַל מִקְצוֹעַ - לְתַכְנֵן אֶת הָעֲבוֹדָה מִבְּעוֹד מוֹעֵד. וּכְכָל שֶׁהַמִּקְצוֹעַ מֻרְכָּב יוֹתֵר - כָּךְ הַהֲכָנָה הַדְּרוּשָׁה צְרִיכָה לִהְיוֹת מֻקְדֶּמֶת וִיסוֹדִית יוֹתֵר. וְאִם בְּחָמְרִיּוּת עַסְקִינָן, קַל וָחֹמֶר לְהֶרְגֵּלִים רוּחָנִיִּים שֶׁרוֹצִים לְהַרְגִּיל אֶת הַיֶּלֶד, שֶׁעָלֵינוּ לְהִתְכּוֹנֵן מִבְּעוֹד מוֹעֵד כֵּיצַד נְבַצַּע אֶת הַהֶרְגֵּל, מַה לּוֹמַר לַיֶּלֶד, בְּאֵיזוֹ צוּרָה וְכוּ', כְּפִי שֶׁנְּפָרֵט לְהַלָּן.

ב. עִתּוּי מַתְאִים. יָדוּעַ וּמְפֻרְסָם מַה שֶּׁאָמְרוּ חֲזַ"ל: "אַל תְּרַצֶּה אֶת חֲבֵרְךָ בִּשְׁעַת כַּעְסוֹ, וְאַל תְּנַחֲמֶנּוּ בְשָׁעָה שֶׁמֵּתוֹ מֻטָּל לְפָנָיו" (אבות ד, יח).

וּמַדּוּעַ? מִשּׁוּם שֶׁאֵין זֶה זְמַן מַתְאִים.

בְּאוֹתָם זְמַנִּים הַמַּחֲשָׁבָה וְהָרֶגֶשׁ נְתוּנִים בְּמָקוֹם אַחֵר, וְלָכֵן אֵין טַעַם לְרַצּוֹת אוֹ לְנַחֵם. זֶה פָּשׁוּט לֹא יוֹעִיל, וְאוּלַי יַזִּיק, וְכֵן כַּיּוֹצֵא בָזֶה. יָדוּעַ שֶׁאֵין לִקְרֹא תְהִלִּים בַּלַּיְלָה, וְשׁוּב מֵאוֹתָהּ סִבָּה: הַלַּיְלָה אֵינוֹ זְמַן מַתְאִים לִקְרֹא תְהִלִּים, מִשּׁוּם שֶׁאָז זֶה זְמַן דִּינִים, וְאָז לֹא מַתְאִים לְבַקֵּשׁ רַחֲמִים, כִּי זֶה מְנֻגָּד לָאֲוִירָה הַכְּלָלִית שֶׁשּׁוֹרָה בַּזְּמַן הַזֶּה.

כָּךְ הָעִנְיָן כַּאֲשֶׁר רוֹצִים לְהַרְגִּיל אֶת הַיֶּלֶד לְעִנְיָן מְסֻיָּם, עָלֵינוּ לְהַתְחִיל זֹאת בִּזְמַן נָכוֹן, כַּאֲשֶׁר הוּא עֵרָנִי, בְּמַצַּב רוּחַ טוֹב, אַחֲרֵי שֶׁכְּבָר רָאִינוּ שֶׁהוּא "בָּשֵׁל" לְקַבֵּל אֶת הַדְּבָרִים.

לְדֻגְמָא: כַּאֲשֶׁר אֲנַחְנוּ רוֹצִים לְהַרְגִּיל אֶת הַיֶּלֶד לִקְרֹא קְרִיאַת שְׁמַע בִּשְׁלֵמוּת, מִתְּחִלָּתָהּ וְעַד סוֹפָהּ עִם כָּל הַתַּחֲנוּנִים וְכוּ' מִתּוֹךְ הַסִּדּוּר - אִם נַתְחִיל לְהַרְגִּילוֹ בְּדִיּוּק בַּזְּמַן שֶׁהוּא חָזַר מִטִּיּוּל מְיַגֵּעַ, אוֹ כַּאֲשֶׁר הִתְמַהְמַהּ עַד שָׁעָה מְאֻחֶרֶת [מִפְּאַת אוֹרְחִים וְכַדּוֹמֶה] וְעַפְעַפָּיו עוֹמְדוֹת לְהִסָּגֵר, בְּמִקְרֶה זֶה קָרוֹב לְוַדַּאי שֶׁהַנִּסָּיוֹן יִכָּשֵׁל! וְהַסִּבָּה פְּשׁוּטָה: הַיֶּלֶד עָיֵף מְאֹד וְרוֹצֶה לִישֹׁן, וְדַוְקָא עַכְשָׁו "מַפְרִיעִים" לוֹ לִישֹׁן "בִּגְלַל אֵיזוֹ מִצְוָה חֲדָשָׁה", וְלָכֵן סָבִיר לְהַנִּיחַ שֶׁהַנִּסָּיוֹן יִכָּשֵׁל, שֶׁהֲרֵי גַּם בְּלִי הַמַּפְרִיעִים צָרִיךְ לְהִשְׁתַּדֵּל שֶׁהַהֶרְגֵּל יִתְיַשֵּׁב עַל לִבּוֹ, קַל וָחֹמֶר כַּאֲשֶׁר יֵשׁ לוֹ אִינְטֶרֶס הָפוּךְ לַהֶרְגֵּל - שֶׁהוּא רוֹצֶה כָּרֶגַע לִישֹׁן.

כָּל הַנַּ"ל עָלֵינוּ לָקַחַת בַּחֶשְׁבּוֹן וְלִדְאֹג לְהַרְגִּילוֹ בִּזְמַן שֶׁהוּא עֵרָנִי, וְאַחֲרֵי הַסְבָּרָה וְכוּ' כַּנַּ"ל וּבְצוּרָה נְעִימָה, אָז נַגְבִּיר אֶת הַסִּכּוּיִים שֶׁהַיֶּלֶד אָכֵן יְסַגֵּל לְעַצְמוֹ בְּחֵפֶץ לֵב אֶת הַהֶרְגֵּל. [וּכְמוֹ כֵן יֵשׁ לְהַקְפִּיד בַּמִּקְרֶה הַנַּ"ל, שֶׁבַּקָּשַׁת הַקְּרִיאַת שְׁמַע לְפָחוֹת בַּהַתְחָלָה לֹא תִהְיֶה "עַל חֶשְׁבּוֹנוֹ, דְּהַיְנוּ, שֶׁלֹא "נִגְזֹל" מִזְּמַנּוֹ, וְרַק אַחֲרֵי שֶׁהוּא הִתְרַגֵּל, אֶפְשָׁר לְהַקְפִּיד שֶׁיִּישַׁן בַּזְּמַן, וְהַקְּרִיאַת שְׁמַע תִּהְיֶה לִפְנֵי כֵן.]

ג. מָקוֹם מַתְאִים. אִם נִתְבּוֹנֵן, נַבְחִין שֶׁלִּפְעָמִים אֲנַחְנוּ "נִזְכָּרִים" לְהַרְגִּיל אֶת הַיֶּלֶד בְּמָקוֹם לֹא מַתְאִים.

לְדֻגְמָא: כֻּלָּנוּ הוֹלְכִים לְאֵרוּעַ מִשְׁפַּחְתִּי. נוּ, הַכֹּל שָׂמֵחַ, יְלָדִים מִשְׁתּוֹלְלִים [לֹא שֶׁלָּנוּ, חַס וְחָלִילָה], וּמִכָּל צַד שִׂישׂוּ וְשִׂמְחוּ. הַיֶּלֶד גָּמַר לֶאֱכֹל, וְאָז "רוֹאִים מַעֲשֶׂה וְנִזְכָּרִים הֲלָכָה". "נִזְכָּרִים" שֶׁהַיֶּלֶד לֹא בֵרַךְ בִּרְכַּת הַמָּזוֹן, וּכְדַאי לְהַרְגִּילוֹ לְבָרֵךְ [נוּ, הַיֶּלֶד שֶׁל הַקְּרוֹבִים מְבָרֵךְ]. וְאָז לוֹקְחִים אֶת הַיֶּלֶד וּמוֹשִׁיבִים אוֹתוֹ לְבָרֵךְ מִלָּה בְמִלָּה, הֲרֵי הוּא צָרִיךְ לְהִתְרַגֵּל!

הֶרְגֵּל בְּמָקוֹם כָּזֶה קָרוֹב לְכִשָּׁלוֹן! הֲרֵי בְמַצָּב רָגִיל בְּבֵיתוֹ הַיֶּלֶד זָקוּק לְדִרְבּוּנִים כְּדֵי שֶׁיְּבָרֵךְ כִּדְבָעֵי אֲפִלּוּ בְּלִי הַפְרָעוֹת, וּבִפְרָט שֶׁמְּדֻבָּר בְּהֶרְגֵּל רִאשׁוֹנִי, שֶׁאֵין לָנוּ לְצַפּוֹת שֶׁמִּיָּד בַּפַּעַם הָרִאשׁוֹנָה הַכֹּל יֵלֵךְ לְמֵישָׁרִים, כִּי הַהֶרְגֵּל הוּא זָר לַיֶּלֶד, וְהַיֶּלֶד צָרִיךְ לְהִתְאַקְלֵם בַּהֶרְגֵּל. וּמִשּׁוּם כָּךְ אֲנַחְנוּ יוֹדְעִים, שֶׁעָלֵינוּ לְלַמְּדוֹ, לְהָעִיר וּלְהָאִיר לוֹ כֵּיצַד לְבָרֵךְ בְּצוּרָה טוֹבָה, וּבְמֶשֶׁךְ הַזְּמַן הוּא יַעֲלֶה עַל הַמְּסִלָּה.

וּמִכָּאן נָבִין אֶת הַקֹּשִׁי שֶׁיֵּשׁ לַיֶּלֶד לְהִתְרַגֵּל לְבָרֵךְ בְּמָקוֹם שֶׁיֵּשׁ בּוֹ הֲמֻלָּה, וּבִפְרָט שֶׁאֵין זֶה מְקוֹמוֹ, וּמִסְּתָמָא יֵשׁ לַיֶּלֶד עוֹד "כַּמָּה סִדּוּרִים" עִם הַיְלָדִים הָאֲחֵרִים, וְהוּא צָרִיךְ "לִסְגֹּר חֶשְׁבּוֹן", נָקֵל לָנוּ לְשַׁעֵר מַה מִּתְהַלֵּךְ לוֹ בָּרֹאשׁ - "בְּרִיחַת הַמָּזוֹן"!

לָכֵן יַשְׂכִּילוּ הַהוֹרִים לְהַרְגִּיל אֶת הַיֶּלֶד בְּכָל הֶרְגֵּל שֶׁיְּהֵא דַוְקָא בַּמָּקוֹם הַנָּכוֹן.

וִיהִי רָצוֹן שֶׁנַּצְלִיחַ לְהוֹלִיכָם בְּדֶרֶךְ הַיָּשָׁר.

"מַשְׂכִּיל עַל דָּבָר יִמְצָא טוֹב!" (משלי טז, כ).

~ תמורה להרגל

{P הַפְּרָס לַיֶּלֶד מֻמְלָץ אוּלָם לֹא כְּמַשְׂכֹּרֶת. P מַטְּרַת הַפְּרָס לְהִתְגַּבֵּר עַל הַמַּחְסוֹם בְּבִצּוּעַ הַמַּטָּלוֹת הַטְּעוּנוֹת מַאֲמָץ.}

שְׁאֵלָה מְפֻרְסֶמֶת וּנְדוֹשָׁה הִיא, הַאִם רָצוּי לָתֵת לַיֶּלֶד פְּרָסִים כִּתְנַאי וּכְחֵלֶק בִּלְתִּי נִפְרָד מִקִּיּוּם הַמִּצְווֹת כְּדֵי לְדַרְבֵּן אֶצְלוֹ אֶת הַחֵשֶׁק וְהַשִּׂמְחָה לְקַיֵּם אֶת הַמִּצְווֹת, אוֹ שֶׁמֶּא אֵין זֶה רָצוּי, שֶׁהֲרֵי בְּסוֹפוֹ שֶׁל דָּבָר הַיֶּלֶד צָרִיךְ לִלְמֹד בַּצּוּרָה הַטּוֹבָה בְּיוֹתֵר, דְּהַיְנוּ לִלְמֹד לִשְׁמָהּ, וְאִם נִתֵּן לוֹ פְּרָסִים, עֲלוּלִים לְאַבֵּד אֶת עִקַּר הַמִּצְוָה, שֶׁהִיא לִשְׁמָהּ, מִשּׁוּם שֶׁהַיֶּלֶד יִתְרַגֵּל לַעֲשׂוֹת בִּשְׁבִיל הַפְּרָס, וּבְנוֹסָף - הַיֶּלֶד עָלוּל לִיצֹר תְּלוּת בַּפְּרָס, דְּהַיְנוּ, הוּא יַעֲשֶׂה אֶת הַמֻּטָּל עָלָיו רַק אִם יִתְּנוּ לוֹ פְּרָס.

הִנֵּה לָנוּ לְשׁוֹן הָרַמְבַּ"ם (סנהדרין פ"י מ"א): וְהַכַּת הַחֲמִישִׁית וְכוּ', וְאַתָּה הַמְעַיֵּן בְּסֵפֶר זֶה תָּבִין זֶה הַמָּשָׁל שֶׁאֲנִי מַמְשִׁיל לְךָ, וְאָז תָּכִין לִבְּךָ וְתִשְׁמַע דְּבָרַי בְּכָל זֶה. שִׂים בְּדַעְתְּךָ, כִּי נַעַר קָטָן הֱבִיאוּהוּ אֵצֶל הַמְלַמֵּד לְלַמְּדוֹ תוֹרָה, וְזֶה הַטּוֹב הַגָּדוֹל לוֹ לְעִנְיַן מַה שֶּׁיַּשִּׂיג מִן הַשְּׁלֵמוּת, אֶלָּא שֶׁהוּא לְמִעוּט שָׁנָיו, וְחֻלְשַׁת שִׂכְלוֹ אֵינוֹ מֵבִין מַעֲלַת אוֹתוֹ הַטּוֹב וְלֹא מַה שֶּׁיַּגִּיעֵהוּ בִּשְׁבִילוֹ מִן הַשְּׁלֵמוּת, וּלְפִיכָךְ "בְּהֶכְרֵחַ" יִצְטָרֵךְ הַמְלַמֵּד, שֶׁהוּא יוֹתֵר שָׁלֵם מִמֶּנּוּ, שֶׁיְּזָרֵז אוֹתוֹ עַל הַלִּמּוּד בִּדְבָרִים שֶׁהֵם אֲהוּבִים אֶצְלוֹ לְקַטְנוּת שָׁנָיו, וְיֹאמַר לוֹ: קְרָא וְאֶתֵּן לְךָ אֱגוֹזִים אוֹ תְּאֵנִים וְאֶתֵּן לְךָ מְעַט דְּבַשׁ, וּבָזֶה הוּא קוֹרֵא וּמִשְׁתַּדֵּל לֹא לְעֶצֶם הַקְּרִיאָה, לְפִי שֶׁאֵינוֹ יוֹדֵעַ מַעֲלָתָהּ, אֶלָּא כְּדֵי שֶׁיִּתְּנוּ לוֹ אוֹתוֹ הַמַּאֲכָל, וַאֲכִילַת אוֹתָם הַמְּגָדִים אֶצְלוֹ יָקָר מִן הַקְּרִיאָה וְטוֹב הַרְבֵּה בְּלֹא סָפֵק. וּלְפִיכָךְ חוֹשֵׁב הַלִּמּוּד עָמָל וִיגִיעָה, וְהוּא עָמֵל בּוֹ כְּדֵי שֶׁיַּגִּיעַ לוֹ בְּאוֹתוֹ הֶעָמָל הַתַּכְלִית הָאָהוּב אֶצְלוֹ - וְהוּא אֱגוֹז אֶחָד אוֹ חֲתִיכַת דְּבַשׁ. וּכְשֶׁיִּגְדַּל וְיַחֲזִיק שִׂכְלוֹ, יֵקַל בְּעֵינָיו אוֹתוֹ הַדָּבָר שֶׁהָיָה אֶצְלוֹ נִכְבָּד מִלְּפָנִים, וְחָזַר לֶאֱהֹב זוּלָתוֹ, יְזָרְזוּ אוֹתוֹ וִיעוֹרְרוּ תַאֲוָתוֹ בְּאוֹתוֹ דָבָר הֶחָמוּד לוֹ וְכוּ'. עַד כָּאן לְשׁוֹנוֹ.

לָמַדְנוּ מִדְּבָרָיו הַקְּדוֹשִׁים, שֶׁלְּיֶלֶד אֵין אֶפְשָׁרוּת לִלְמֹד לְשֵׁם שָׁמַיִם, הוּא בְּהֶכְרֵחַ צָרִיךְ דִּרְבּוּנִים, לָכֵן יֵשׁ לָתֵת לוֹ מִינֵי מְגָדִים אוֹ פְּרָסִים אֲחֵרִים. הַכֹּל תָּלוּי בְּיַחַס לְגִיל וּלְתַאֲווֹת הַיֶּלֶד. יֵשׁ יֶלֶד שֶׁאוֹהֵב מַמְתָּק מְסֻיָּם, וְיֶלֶד אַחֵר אוֹהֵב מַמְתָּק אַחֵר. הָעִקָּר לְהַגִּיעַ לְמַצָּב שֶׁהַיֶּלֶד יִרְצֶה לִלְמֹד, שֶׁיִּהְיֶה לוֹ "אִינְטֶרֶס חִיּוּבִי".

אוּלָם עָלֵינוּ לָתֵת אֶת דַּעְתֵּנוּ, שֶׁעִקַּר הָעֲבוֹדָה אֵינֶנָּה רַק הַלִּמּוּד שֶׁנִּגְרָר כְּתוֹצָאָה מֵהַפְּרָסִים, כִּי הָאֱמֶת, אִם נַפְסִיק אֶת הַפְּרָסִים, הַיֶּלֶד יַפְסִיק לִלְמֹד. וּמַה יִּהְיֶה כַּאֲשֶׁר הַיֶּלֶד יִהְיֶה לְאִישׁ, הַאִם גַּם אָז נִתֵּן לוֹ פְּרָס? הֲרֵי כְּבָר לֹא יִהְיֶה לָנוּ מַה לְּהַצִּיעַ לוֹ!

אוּלָם הַפְּרָס מְהַוֶּה כְּאֶמְצָעִי לְהַרְגִּיל אֶת הַיֶּלֶד לִלְמֹד וּלְקַיֵּם מִצְווֹת בְּשִׂמְחָה. אֲבָל עָלֵינוּ מֻטֶּלֶת הַמְּשִׂימָה לְהַפְנִים לוֹ אֶת חֲשִׁיבוּת הַלִּמּוּד וְהַמִּצְווֹת, אִם עַל יְדֵי הַסְבָּרָה, אִם עַל יְדֵי סִפּוּרֵי הוֹד עַל הַצַּדִּיקִים, וְאִם עַל יְדֵי חֶבְרָה מַתְאִימָה, וְאִם עַל יְדֵי הַדֻּגְמָא הָאִישִׁית. פָּשׁוּט, הַמְּשִׂימָה הִיא לְהַחְדִּיר לְשִׂכְלוֹ וּלְהַסְפִּיג לְלִבּוֹ אֶת חֲשִׁיבוּת וְאַהֲבַת הַתּוֹרָה וְהַמִּצְווֹת, וְכֵן נִסְתַּיַּע בַּהֶרְגֵּל עַל יְדֵי פְרָסִים כְּגוֹרֵם תּוֹמֵךְ לְהָקֵל עַל הַיֶּלֶד לִרְצוֹת לָדַעַת וּלְהִזְדַּהוֹת עִם דִּבְרֵי הַהוֹרִים, מִשּׁוּם שֶׁנּוֹחַ לוֹ לִשְׁמֹעַ, וְאֵין לוֹ סִבָּה לְהִתְנַגֵּד לְדִבְרֵי הַהוֹרִים. אַף עַל פִּי שֶׁמִּדִּבְרֵי הַהוֹרִים מוּבָן שֶׁעָלָיו לָשֵׂאת בְּעֹל הַתּוֹרָה וְהַמִּצְווֹת - זֶה לֹא מַרְתִּיעַ אוֹתוֹ, שֶׁהֲרֵי בְּלָאו הָכִי כָּרֶגַע בְּפֹעַל הוּא מְקַיֵּם תּוֹרָה וּמִצְווֹת עַל יְדֵי הַפְּרָסִים, וְכָל פְּעֻלַּת מִצְוָה מְבִיאָה לוֹ "בְּרָכָה".

גַּם זֹאת עָלֵינוּ לְהַקְפִּיד, שֶׁכַּאֲשֶׁר אֲנַחְנוּ מַבְטִיחִים לָתֵת פְּרָס, יֵשׁ לְהַסְבִּיר לַיֶּלֶד, שֶׁמִּשּׁוּם שֶׁבְּעֵינֵינוּ הַמִּצְווֹת וְהַתּוֹרָה חֲשׁוּבוֹת עַד מְאֹד, לָכֵן אֲנַחְנוּ מְעֻנְיָנִים לָתֵת לוֹ פְּרָס עַל קִיּוּמָן כְּדֵי לְדַרְבֵּן אוֹתוֹ.

אָמְנָם הַיֶּלֶד לֹא יַחְשֹׁב שֶׁאָכֵן הַתּוֹרָה חֲשׁוּבָה יוֹתֵר, וְזֹאת לְקֹצֶר שִׂכְלוֹ וְחֻלְשַׁת אָפְיוֹ, אֲבָל מִכָּל מָקוֹם, עַל יְדֵי שֶׁנְּדַבֵּר אִתּוֹ בְּרוּחַ כָּזֹאת, הוּא יָבִין בְּהֶחְלֵט, שֶׁלְּהוֹרָיו הַתּוֹרָה וְהַמִּצְווֹת חֲשׁוּבוֹת יוֹתֵר מֵהַפְּרָס, וְאַף שֶׁלְּעֵת עַתָּה בְּקַטְנוּתוֹ הוּא לֹא יַעֲרִיךְ כִּדְבָעֵי, מִכָּל מָקוֹם, מִיּוֹם לְיוֹם, עִם הִתְפַּתְּחוּת שִׂכְלוֹ וִידִיעוֹתָיו, בְּצוּרָה נְכוֹנָה דְּבָרֵינוּ וְהַשְׁקָפָתֵנוּ יַחְדְּרוּ לְשִׂכְלוֹ, וּבְבַגְרוּתוֹ הוּא עָשׂוּי לְהַגִּיעַ לִידִיעָה בְּרוּרָה וְרָצוֹן חָזָק בְּקִיּוּם הַתּוֹרָה.

אֱמֶת, זֹאת יֵשׁ לְהַדְגִּישׁ, שֶׁאָסוּר לִגְרֹם לִ"תְלוּת" בִּפְרָסִים. דְּהַיְנוּ, אֵין לִקְשֹׁר כָּל פְּעֻלָּה בִּפְרָס וְאֵין "לְשַׁדֵּר" לַיֶּלֶד שֶׁאֲנַחְנוּ חַיָּבִים לָתֵת לוֹ פְּרָס.

לְדֻגְמָא: אִם נִרְצֶה שֶׁהַיֶּלֶד יוֹרִיק אֶת הָאַשְׁפָּה, הַאִם בִּשְׁבִיל זֶה צָרִיךְ לָתֵת פְּרָס?

וַדַּאי שֶׁלֹא! הַיֶּלֶד חֵלֶק בִּלְתִּי נִפְרָד בַּזְּכֻיּוֹת וּבַחוֹבוֹת שֶׁיֵּשׁ לְכָל בְּנֵי הַבַּיִת, וְלָכֵן מוּבָן מֵאֵלָיו שֶׁהוּא צָרִיךְ לְהוֹשִׁיט יָד לְעֶזְרָה.

וְכֵיצַד עָלֵינוּ לְהָגִיב כַּאֲשֶׁר הַיֶּלֶד אוֹמֵר: אִם תִּתְּנוּ לִי פְּרָס - אֲנִי אֶתְפַּלֵּל, הַאִם עָלֵינוּ לְהַבְטִיחַ לוֹ פְּרָס? לֹא וָלֹא! אָסוּר לְשַׁדֵּר לוֹ שֶׁאֲנַחְנוּ חַיָּבִים לָתֵת לוֹ "מַשְׂכֹּרֶת" לְפִי תַעֲרִיפִים שֶׁהוּא יִקְבַּע, אֶלָּא אַדְּרַבָּה, עָלֵינוּ לוֹמַר לוֹ, שֶׁתְּפִלָּה אֵינָהּ תְּלוּיָה בִּפְרָס, וְאִם נַחְלִיט לָתֵת פְּרָס - נִתֵּן, וְאִם לֹא - אָז לֹא נִתֵּן, וְעָלֵינוּ לְהִתְפַּלֵּל בְּלִי תְנָאִים.

וּמַה כֵּן?

יֵשׁ לָתֵת פְּרָס עַל מַאֲמָץ בַּמִּצְווֹת. כְּגוֹן, אִם נִרְצֶה שֶׁהַיֶּלֶד יְבָרֵךְ בְּקוֹל רָם וּלְאַט, אָז נוּכַל לוֹמַר שֶׁהַבְּרָכוֹת חֲשׁוּבוֹת לָנוּ עַד מְאֹד, וּכְדֵי לְגָרֵשׁ אֶת הַיֵּצֶר הָרָע, אֲנַחְנוּ עוֹשִׂים הַשָּׁבוּעַ "מִבְצַע בְּרָכוֹת", כְּדֵי שֶׁנִּתְרַגֵּל לְבָרֵךְ בְּקוֹל וְכִדְבָעֵי. בְּמִקְרֶה זֶה אֵין "תְּלוּת", מִשּׁוּם שֶׁאֲנַחְנוּ קָבַעְנוּ אֶת הַקְּרִיטֶרְיוֹנִים לִפְרָס וְאֶת אֹרֶךְ הַזְּמַן לִנְתִינָתוֹ, וְאִם נַחְלִיט שֶׁבְּעוֹד שָׁבוּעַ אֵין פְּרָסִים עַל הַבְּרָכוֹת וְכוּ', הַיְלָדִים יְקַבְּלוּ זֹאת בַּהֲבָנָה. הֵם פָּשׁוּט יַגִּיעוּ לְמַסְקָנָא: מִי שֶׁמַּחְלִיט מָה הַתְּנָאִים וּמָה אֹרֶךְ הַזְּמַן וְכָל הַקָּשׁוּר בִּפְרָסִים אֵלּוּ - הַהוֹרִים, וְלֹא הֵם.

וְעוֹד נְקֻדָּה פְּשׁוּטָה וַחֲשׁוּבָה עַד מְאֹד: אִם הִבְטַחְנוּ פְּרָס, עָלֵינוּ לְהִשְׁתַּדֵּל:

א. לְקַיֵּם. וְזֹאת כְּדֵי שֶׁלַּיֶּלֶד יִהְיֶה אֵמוּן בָּנוּ [מִלְּבַד הַנְּקֻדָּה שֶׁאֲנַחְנוּ עֲלוּלִים לְלַמֵּד אוֹתוֹ לִהְיוֹת שַׁקְּרָן וְכוּ'], שֶׁאִם לֹא כֵן - זֶה עָלוּל לְחַבֵּל בְּעָצְמַת הַפְּרָס, מִשּׁוּם שֶׁהַיֶּלֶד לֹא יִתְלַהֵב מֵהַבְטָחַת פְּרָסִים בְּיָדְעוֹ שֶׁאֵין כִּסּוּי לְמַה שֶּׁהוֹרָיו מַבְטִיחִים, וְאִם כֵּן, לָמָּה זֶה אָנֹכִי?

ב. לֹא לְעַכֵּב אֶת קִיּוּם הַהַבְטָחוֹת. וְזֹאת מִשּׁוּם, שֶׁאִם חוֹלֵף זְמַן רַב עַד לְקִיּוּם הַהַבְטָחָה, הַהִתְלַהֲבוּת יוֹרֶדֶת, וְגַם מִתְרוֹפֵף הַקֶּשֶׁר בֵּין הַמַּעֲשֶׂה שֶׁעָשָׂה לְבֵין הַפְּרָס שֶׁקִּבֵּל. הַיֶּלֶד כְּבָר מַסְפִּיק לִשְׁכֹּחַ, אוֹ זוֹכֵר בְּצוּרָה לֹא בְרוּרָה, אוֹ שֶׁאֵינוֹ חוֹשֵׁב מַדּוּעַ הוּא קִבֵּל אֶת הַפְּרָס, וְזֶה חֲבָל, מִשּׁוּם שֶׁזִּכְרוֹנוֹת נְעִימִים שֶׁמִּתְלַוִּים לְמַעֲשִׂים טוֹבִים עֲשׂוּיִים לִתְרֹם לְחִזּוּק וְאַהֲבַת הַמַּעֲשִׂים הַטּוֹבִים. וְלָכֵן, כַּאֲשֶׁר הוּא מְקַבֵּל אֶת הַפְּרָס בְּסָמוּךְ לַמַּעֲשֶׂה, גְּדֵלָה הַהִתְלַהֲבוּת וְהַחֵשֶׁק וְהַקֶּשֶׁר לַמַּעֲשֶׂה הַטּוֹב שֶׁעָשָׂה.

{{"תֵּן לְחָכָם וְיֶחְכַּם עוֹד!" (משלי ט, ט).}}

~ כישלון והצלחה בהרגל

{P אֶת מַרְכִּיבֵי הַהֶרְגֵּל אֵין לוֹמַר בְּצוּרַת תְּנַאי, אֶלָּא לוֹמַר אוֹתָם כְּמֵידָע וְתוּ לֹא. P הַצְלָחַת הַמְּשִׂימָה תִּהְיֶה גְּמִישָׁה. P כְּשֶׁיֵּשׁ כִּשָּׁלוֹן גָּמוּר, בִּמְקוֹם לִכְעֹס וּלְהַאֲשִׁים יֵשׁ לִבְדֹּק מַהוּ הַגּוֹרֵם.}

כָּאָמוּר לְעֵיל, כְּדֵי לִתְרֹם לְהַצְלָחַת הַהֶרְגֵּל שֶׁאֲנַחְנוּ רוֹצִים לְהַרְגִּיל, עָלֵינוּ לְהַקְפִּיד לִבְדֹּק שֶׁאָכֵן זֶה בִּיכָלְתּוֹ. אָמְנָם מִלְּבַד זֹאת, יֵשׁ לְהַקְפִּיד עַל הַדְּבָרִים דִּלְהַלָּן:

א. לֹא לְהַגְבִּיל אֶת הַהֶרְגֵּל בְּהַרְבֵּה תְנָאִים, מִשּׁוּם שֶׁטִּבְעִי הַדָּבָר שֶׁהַיֶּלֶד עָלוּל לְהִכָּשֵׁל, וּכְכָל שֶׁהַתְּנָאִים הַמַּגְבִּילִים רַבִּים יוֹתֵר - כָּךְ יִגְדַּל הַסִּכּוּן שֶׁהַיֶּלֶד יַרְבֶּה לְהִכָּשֵׁל בָּהֶם. אֱמֶת וְיַצִּיב, לְכָל הֶרְגֵּל יֵשׁ אֶת הַמִּגְבָּלוֹת שֶׁלּוֹ, וְכַמּוּבָן שֶׁאִם לֹא נִכְלֹל אֶת הַמִּגְבָּלוֹת שֶׁהֵן חֵלֶק מֵהַהֶרְגֵּל, אָז, בְּעֶצֶם, לֹא הִרְגַּלְנוּ אוֹתוֹ, שֶׁהֲרֵי הַהֶרְגֵּל אֵינוֹ שָׁלֵם וְאֵינוֹ מֻגְדָּר. אוּלָם זֶה לֹא פוֹתֵר לָנוּ אֶת הַבְּעָיָה, שֶׁיֵּשׁ סִכּוּן לְכִשָּׁלוֹן כְּכָל שֶׁהַתְּנָאִים מִתְרַבִּים.

אִם כֵּן, מָה עוֹשִׂים?

הַתְּשׁוּבָה הִיא, שֶׁאֶפְשָׁר לְהַגִּישׁ אֶת אוֹתוֹ הַהֶרְגֵּל עַל כָּל מַרְכִּיבָיו אוּלָם בְּצוּרָה אַחֶרֶת, וּבִמְקוֹם לוֹמַר בִּתְנַאי פְּלוֹנִי וּבִתְנַאי אַלְמוֹנִי, אֶפְשָׁר לוֹמַר מַה צָּרִיךְ לַעֲשׂוֹת בְּלִי לְהַזְכִּיר תְּנַאי. יֵשׁ לוֹמַר, שֶׁלְּהֶרְגֵּל פְּלוֹנִי צָרִיךְ לַעֲשׂוֹת כָּךְ וְכָךְ, וְהַיֶּלֶד יָבִין יָפֶה מַה נִּדְרָשׁ מִמֶּנּוּ וְאַף יִתְאַמֵּץ בַּהֶתְאֵם. וַאֲפִלּוּ אִם קָרָה שֶׁהַיֶּלֶד לֹא עָמַד בַּדְּרִישׁוֹת, הֲרֵי צָפוּי שֶׁבְּרֹב כְּכָל מַה שֶּׁהוּא לֹא בִצַּע, כָּךְ הָיָה קוֹרֶה גַּם אִלּוּ הָיִינוּ מַצִּיגִים אֶת הַדְּרִישׁוֹת כִּתְנָאִים, וְכֵיוָן שֶׁכֵּן, עָדִיף בְּלִי תְנָאִים.

וּמַדּוּעַ, הֲרֵי בִּשְׁנֵי הָאֳפָנִים הוּא עוֹבֵר, דְּהַיְנוּ, בֵּין אִם נַתְנֶה תְנָאִים וּבֵין אִם נִדְרֹשׁ דְּרִישׁוֹת לְלֹא תְנָאִים?

תְּשׁוּבָה: נָכוֹן! אוּלָם יֵשׁ הֶבְדֵּל עָצוּם לְעֶצֶם הַגְדָּרַת הַהַצְלָחָה, וְזֹאת מִשּׁוּם, שֶׁאִם אֲנַחְנוּ מַתְנִים תְּנָאִים וְהוּא מֵפֵר אוֹתָם, הֲרֵי מֻרְגָּשׁ וּבוֹלֵט שֶׁהַיֶּלֶד נִכְשָׁל בִּתְנָאִים מְסֻיָּמִים שֶׁהֵם מֻגְדָּרִים כִּתְנַאי לְהַצְלָחָה, וּמִמֵּילָא הַנִּסָּיוֹן יֻגְדַּר כְּכִשָּׁלוֹן, וַאֲזַי זֶה עָלוּל לְיָאֵשׁ אוֹתוֹ. וְאִלּוּ לְעֻמַּת זֹאת, כַּאֲשֶׁר נַגִּישׁ אֶת הַהֶרְגֵּל בְּלִי לְשׁוֹן תְּנָאִים, אֶלָּא נֹאמַר לוֹ מָה אֲנַחְנוּ דּוֹרְשִׁים, אֲזַי אֵין נִכָּר בַּעֲלִיל שֶׁהַיֶּלֶד נִכְשָׁל בַּמְּשִׂימָה. וְאַף עַל פִּי שֶׁהָיוּ דְרִישׁוֹת מִמֶּנּוּ וְהַיֶּלֶד לֹא עָמַד בָּהֶן, מִכָּל מָקוֹם לֹא אָמַרְנוּ שֶׁהֵן תְּנַאי לְהַצְלָחָתוֹ, וּמִמֵּילָא מוּבָן, שֶׁהַיֶּלֶד לֹא יִתְיָאֵשׁ.

זֹאת וְעוֹד, כַּאֲשֶׁר אֲנַחְנוּ מַתְנִים תְּנָאִים וְהוּא לֹא מְבַצֵּעַ - זֶה מַגְבִּיל אוֹתָנוּ וְלֹא נוּכַל לָתֵת לוֹ פְּרָס, וְגַם זֶה מְחַיֵּב אוֹתָנוּ לַעֲמֹד עַל דַּעְתֵּנוּ.

וְכֵיוָן שֶׁדִּבַּרְנוּ עַל מִעוּט בִּתְנָאִים, עָלֵינוּ לָתֵת אֶת הַדַּעַת, שֶׁיֵּשׁ לְהִשְׁתַּדֵּל שֶׁגַּם הַמְּשִׂימוֹת תִּהְיֶינָה גְמִישׁוֹת, שֶׁנּוּכַל לְהַגְדִּיר גַּם 50%-70% מִמִּלּוּי הַמְּשִׂימָה כְּהַצְלָחָה. וְאִם הַיֶּלֶד יַרְגִּישׁ שֶׁהוּא מַצְלִיחַ, זֶה יְדַרְבֵּן אוֹתוֹ לְהַמְשִׁיךְ וְלָתֵת "כִּסּוּי" לְמַה שֶּׁמַּעֲרִיכִים אוֹתוֹ. זֹאת וְעוֹד, גַּם בְּתוֹךְ שְׁלַבֵּי הַהֶרְגֵּל - אִם יֵשׁ הֶשֵּׂג בְּחֵלֶק מִמַּרְכִּיבֵי הַהֶרְגֵּל, רָצוּי לְשַׁבֵּחַ אֶת הַיֶּלֶד, כִּי כָּל עִדּוּד נוֹסֵךְ בַּיֶּלֶד רוּחַ גְּבוּרָה, הוּא שָׂמֵחַ, וְיֵשׁ לוֹ חֵשֶׁק גָּדוֹל לְהַגִּיעַ לִשְׁאָר הַמְּשִׂימָה.

לְדֻגְמָא: אִם מַטִּילִים עָלָיו לְהִתְרַגֵּל לְסַדֵּר אֶת חַדְרוֹ, וְזֶה כּוֹלֵל לְהָרִים צַעֲצוּעִים, לְסַדֵּר מִטָּה, לְהָרִים לִכְלוּכִים, לִסְגֹּר דְּלָתוֹת שֶׁל הָאָרוֹן וְכוּ' - אֵין לוֹמַר לוֹ: "סִדּוּר הַחֶדֶר מֻתְנֶה אִם תָּרִים אֶת הַצַּעֲצוּעִים וְכוּ', וְאִם לֹא תְבַצַּע אֶת הַפְּעֻלּוֹת הַנַּ"ל, פֵּרוּשׁוֹ שֶׁל דָּבָר - שֶׁלֹא סִדַּרְתָּ אֶת הַחֶדֶר!". אֵין לְהַגְבִּיל עַל יְדֵי תְנָאִים, זֶה גוֹרֵם לְמֶתַח וּמְצַמְצֵם אֶת הַסִּכּוּיִים שֶׁהַיֶּלֶד יַצְלִיחַ אוֹ יַאֲמִין שֶׁיַּצְלִיחַ, שֶׁהֲרֵי הוּא לֹא עָמַד בְּכָל הַתְּנָאִים!

מַה שֶּׁאֵין כֵּן אִם נֹאמַר לוֹ: "אֲנַחְנוּ מְבַקְשִׁים לְהָרִים צַעֲצוּעִים וְכוּ'" - בְּמִקְרֶה זֶה אֲפִלּוּ אִם הַיֶּלֶד "יְפַסְפֵס" אֵיזוֹ פְעֻלָּה אוֹ שְׁתַּיִם, אֵין זֶה מַרְאֶה עַל כִּשָּׁלוֹן. אֲנַחְנוּ נַבְלִיט אֶת הַדְּבָרִים שֶׁאָכֵן עָמַד בָּהֶם, וְעִם זֹאת אֵין זֶה גוֹרֵעַ מֵהַדְּרִישָׁה לְסַדֵּר אֶת הַחֶדֶר כִּדְבָעֵי. אֶפְשָׁר לוֹמַר לוֹ: "סִדַּרְתָּ יָפֶה אֶת הַחֶדֶר, בָּרוּךְ ה'. הֵרַמְתָּ צַעֲצוּעִים, סָגַרְתָּ אֶת דַּלְתוֹת הָאָרוֹן. זוֹ הִתְקַדְּמוּת, וּבְעֶזְרַת ה' מָחָר תַּצְלִיחַ לִזְכֹּר לְסַדֵּר אֶת הַמִּטָּה וְכוּ'."

בְּצוּרַת הַסְבָּרָה כָּזוֹ, סָבִיר לְהַנִּיחַ שֶׁהַיֶּלֶד יִשְׂמַח לְבַצֵּעַ אֶת הַמֻּטָּל עָלָיו, מִשּׁוּם שֶׁרוֹמַמְנוּ אוֹתוֹ. הוּא קִבֵּל תְּגוּבָה חִיּוּבִית לַהֶרְגֵּל, וּבְוַדַּאי סָבִיר לְהַנִּיחַ שֶׁהוּא יִשְׁתַּדֵּל לְסַדֵּר אֶת הַמִּטָּה לַמָּחֳרָת. וְהָיָה, אִם מִלֵּא אֶת כָּל הַמְּשִׂימָה - הִנֵּה מַה טּוֹב, וְאִם לֹא מִלֵּא - שׁוּב נְבַקֵּשׁ שֶׁיַּקְפִּיד עַל הַפְּעֻלּוֹת שֶׁ"שָּׁכַח" לַעֲשׂוֹת עַד מִלּוּי הַמְּשִׂימָה, וּבִפְרָט שֶׁיֵּשׁ לָקַחַת בַּחֶשְׁבּוֹן, שֶׁיֶּלֶד לֹא עוֹשֶׂה לְהַכְעִיס, אֶלָּא הוּא לֹא מוּדָע וְאֵינוֹ אַחֲרָאִי כְּמוֹ הַגָּדוֹל.

אוּלָם הַשְּׁאֵלָה הִיא: כַּאֲשֶׁר יֵשׁ כִּשָּׁלוֹן טוֹטָלִי, מַמָּשׁ כִּמְעַט אוֹ אֲפִלּוּ אֵין עַל מָה לְשַׁבֵּחַ מִשּׁוּם שֶׁהוּא לֹא בִצַּע מְאוּמָה, כֵּיצַד עָלֵינוּ לִנְהֹג?

נָכוֹן, זֶה מֵבִיךְ וַאֲפִלּוּ "קְצָת" מַרְגִּיז. אֲבָל נַעֲזֹב לְרֶגַע אֶת הַיֶּלֶד וְנִשְׁאַל אֶת עַצְמֵנוּ:

אִם רָצִינוּ לְהִתְעוֹרֵר מֻקְדָּם בַּבֹּקֶר לָעֲבוֹדָה, וּלְשֵׁם כָּךְ כִּוַּנּוּ אֶת הַשָּׁעוֹן הַמְּעוֹרֵר לְשָׁעָה מְסֻיֶּמֶת, וְהִנֵּה הִתְעוֹרַרְנוּ מְאֻחָר מִשּׁוּם שֶׁהַשָּׁעוֹן לֹא עָבַד, פָּשׁוּט הוּא לֹא צִלְצֵל - כֵּיצַד נָגִיב "לַשָּׁעוֹן הַסּוֹרֵר הַזֶּה"? הַאִם נִקַּח אֶת הַשָּׁעוֹן [שֶׁעָלָה דָמִים מְרֻבִּים] וּנְנַפֵּץ אוֹתוֹ לִרְסִיסִים?! אֱמֶת, זֶה לֹא פִּתְרוֹן! צְרִיכִים לִבְדֹּק מֵהֵיכָן נָבְעָה הַתַּקָּלָה וְכֵיצַד לְהִתְגַּבֵּר עָלֶיהָ, מִשּׁוּם שֶׁאִם נְנַפֵּץ אֶת הַשָּׁעוֹן, זֶה לֹא יוֹלִיד לָנוּ שָׁעוֹן מְעוֹרֵר, פָּשׁוּט נַפְסִיד שָׁעוֹן, וְלָכֵן, בִּמְקוֹם זֶה נְחַפֵּשׂ אֶת מְקוֹר הַבְּעָיָה.

זֶהוּ פִּתְרוֹן לְיֶלֶד שֶׁנִּכְשָׁל כִּשָּׁלוֹן גָּמוּר. יֵשׁ לִבְדֹּק מֵהֵיכָן הַתַּקָּלָה, וְלֹא לִשְׁבֹּר אֶת רוּחוֹ!

וּבְכֵן, לְשֵׁם כָּךְ יֵשׁ לָתֵת אֶת הַדַּעַת עַל הַנְּקֻדּוֹת הַבָּאוֹת:

א. הַאִם הִסְבַּרְנוּ לוֹ בִּזְמַן מַתְאִים מָה אֲנַחְנוּ רוֹצִים?

לְדֻגְמָא: אִם הַיֶּלֶד הָיָה בְּאֶמְצַע מֶתַח שֶׁל מִשְׂחָק, וְאָז הִסְבַּרְנוּ לוֹ אֶת הַהֶרְגֵּל הֶחָדָשׁ, אוֹ בִזְמַן שֶׁהָיָה חֲצִי רָדוּם, אוֹ שֶׁהָיָה עַל פֶּתַח הַדֶּלֶת לִקְרַאת רִיצָה לְמִשְׂחָק אוֹ לַתַּלְמוּד תּוֹרָה - אֲזַי, בַּמִּקְרִים הַנַּ"ל וְכַדּוֹמֶה, לָהֶם סָבִיר לְהַנִּיחַ שֶׁהַיֶּלֶד לֹא יִקְלֹט מָה רוֹצִים מִמֶּנּוּ. רֹאשׁוֹ בְּעוֹלָם אַחֵר, רֹאשׁוֹ בִּ"רְצוֹנוֹתָיו הַדְּחוּפִים לוֹ".

ב. אוּלַי הַהֶרְגֵּל קָשֶׁה עָלָיו מְאֹד מֵרֹב פְּרָטִים, וְלָכֵן הוּא לֹא מְנַסֶּה לְהַתְחִיל אֲפִלּוּ בִּפְרָט אֶחָד. בְּמִקְרֶה שֶׁאָכֵן זוֹ הַסִּבָּה, יֵשׁ לְקַבֵּל זֹאת בַּהֲבָנָה, וּפָשׁוּט לוֹמַר לוֹ בְּכֵנוּת: אוּלַי לֹא כְּדַאי אֶת כָּל הַפְּרָטִים בְּבַת־אַחַת, מִשּׁוּם שֶׁזֶּה מַקְשֶׁה עָלֶיךָ מְאֹד. בּוֹא וּ"נְדַלֵּל" אֶת הָאֶתְגָּר, וְכָךְ יִהְיֶה לְךָ יוֹתֵר קַל. בֶּן אָדָם זֶה בֶּן אָדָם! וְכַמּוּבָן, שֶׁאֶת הַדּוּ־שִׂיחַ הַנַּ"ל יֵשׁ לְהַעֲבִיר בְּצוּרָה נְעִימָה וְלֹא בְּצוּרָה מְחַיֶּבֶת. גַּם בְּלִי לִרְמֹז, הַיֶּלֶד יָבִין שֶׁעָלָיו לְבַצֵּעַ אֶת הַמֻּטָּל עָלָיו, אֶלָּא אִם כֵּן רוֹאִים שֶׁזֶּה נוֹבֵעַ מֵעַצְלוּת, וְעַל זֶה נְדַבֵּר לְהַלָּן.

ג. יִתָּכֵן שֶׁבְּדִיּוּק בִּתְקוּפַת הַבִּצּוּעַ הַיֶּלֶד הָיָה עָיֵף מְאֹד וְלָכֵן הוּא הִתְקַשָּׁה לְבַצֵּעַ. כַּמּוּבָן שֶׁיֵּשׁ מָקוֹם לַהֲבִינוֹ, אַף שֶׁלֹא אָמַר שֶׁהוּא עָיֵף. יֶלֶד זֶה יֶלֶד, וְלֹא בְּכָל פְּרָט הוּא יוֹדֵעַ שֶׁזֶּה הַגּוֹרֵם לְאִי הַצְלָחָה. אוֹ אֲפִלּוּ אִם יוֹדֵעַ, יִתָּכֵן שֶׁלֹא אָזַר אֹמֶץ אוֹ שֶׁלֹא יָדַע לְבַטֵּא זֹאת, וּבְמִקְרֶה זֶה יֵשׁ לְהִתְעַלֵּם וְלִרְאוֹת כֵּיצַד יִתְפַּתְּחוּ הָעִנְיָנִים.

ד. גַּם זֶה יִתָּכֵן - שֶׁזֶּה מֵעַצְלוּת וְהִתְרַשְּׁלוּת. פָּשׁוּט יֵצֶר הָרָע! בְּמִקְרֶה זֶה כַּמּוּבָן שֶׁיֵּשׁ לְהַרְאוֹת נְחִישׁוּת דַּעַת. הַיֶּלֶד צָרִיךְ לְהָבִין, שֶׁאִם בִּקַּשְׁנוּ - עָלָיו לְבַצֵּעַ. וּבַתְּחִלָּה יֵשׁ לְהַסְבִּיר לוֹ בְּצוּרָה יָפָה, בְּרוּרָה וְחַד־מַשְׁמָעִית, שֶׁאֲנַחְנוּ עוֹמְדִים עַל כָּךְ שֶׁיַּתְחִיל לְהִתְרַגֵּל לְסַדֵּר אֶת הַחֶדֶר, מִשּׁוּם שֶׁזֶּה רָצוּי אוֹ מֻכְרָח וְכוּ', וַאֲפִלּוּ יֵשׁ לְהַצִּיעַ לוֹ בְּשָׁלָב רִאשׁוֹן עֶזְרָה חֶלְקִית. וְהָיָה, אִם שָׁמַע - מוּטָב, וְאִם לֹא - עָלֵינוּ לְהַתְחִיל בָּעֲנִישָׁה, אִם זֶה מִגְבָּלוֹת בְּמִשְׂחָקִים עַד שֶׁיְּסַדֵּר אֶת הַחֶדֶר, וְאִם זֶה בָּעֳנָשִׁים אֲחֵרִים. כַּמּוּבָן, שֶׁמִּלְּבַד הָאֶפְשָׁרֻיּוֹת הַנַּ"ל כְּסִבּוֹת לְאִי־בִצּוּעַ הַהֶרְגֵּל, יֶשְׁנָן אֶפְשָׁרֻיּוֹת נוֹסָפוֹת, "אוֹתָהּ הַגְּבֶרֶת בְּשִׁנּוּי אַדֶּרֶת". הָעִקָּרוֹן בְּכֻלָּן - סִבָּה סְבִירָה שֶׁבְּגִינָהּ הַיֶּלֶד לֹא בִצַּע אֶת הַהֶרְגֵּל הַנִּדְרָשׁ.

{{וְהֶחָכָם עֵינָיו בְּרֹאשׁוֹ!}}

~ עקביות בהרגל

הָעִקְבִיּוּת בְּהֶרְגֵּל פֵּרוּשָׁהּ קַו מַנְחֶה בָּרוּר מָה תְּדִירוּת הַהֶרְגֵּל

מַהוּת הַהֶרְגֵּל זוֹ הַחֲזָרָה הַתְּדִירָה עַל אוֹתוֹ הַהֶרְגֵּל בִּמְגַמָּה בְּרוּרָה שֶׁהַהֶרְגֵּל יֵעָשֶׂה כְּטֶבַע שֵׁנִי. כְּשֶׁאֲנַחְנוּ אוֹמְרִים "הִתְרַגַּלְתִּי", פֵּרוּשׁוֹ שֶׁכְּבָר זֶה נַעֲשָׂה לִי קַל וּכְחֵלֶק מֵהֲוָיָתִי. וְכֵיוָן שֶׁהַהֶרְגֵּל זוֹהִי הַחֲזָרָה, עָלֵינוּ לְהַקְפִּיד לִהְיוֹת עִקְבִיִּים בְּכָל הֶרְגֵּל שֶׁנִּרְצֶה לְסַגֵּל, שֶׁאִם לֹא כֵן, סָפֵק גָּדוֹל אִם נַצְלִיחַ לִרְכֹּשׁ אֶת הַהֶרְגֵּל שֶׁנִּרְצֶה, שֶׁהֲרֵי זֶה לֹא קַל לְהִתְרַגֵּל, וְאִם לֹא בִצַּעְנוּ אֶת פְּעֻלַּת הַהֶרְגֵּל - מִכֹּחַ מָה נִקְנֶה אֶת הַהֶרְגֵּל?

לְדֻגְמָא: אִם נִרְצֶה לְהַרְגִּיל אֶת הַיֶּלֶד לָקוּם בְּשָׁעָה מְסֻיֶּמֶת, כְּגוֹן בְּשָׁעָה 6:30 בַּבֹּקֶר - אִם לֹא נִהְיֶה עִקְבִיִּים, דְּהַיְנוּ, אִם יוֹם נָעִיר אוֹתוֹ וְיוֹמַיִם לֹא נָעִיר אוֹתוֹ, וְשׁוּב נָעִיר אוֹתוֹ וְשׁוּב נִשְׁכַּח לְהָעִיר אוֹתוֹ - יִקְשֶׁה עַל הַיֶּלֶד לְסַגֵּל אֶת הֶרְגֵּל הַקִּימָה, מִשּׁוּם שֶׁאֵין עִקְבִיּוּת, וּמִמֵּילָא קָשֶׁה מְאֹד לְהִתְרַגֵּל לְהֶרְגֵּל חָדָשׁ! מַה שֶּׁאֵין כֵּן אִם עוֹשִׂים זֹאת בְּצוּרָה עִקְבִית, אֲזַי יֵקַל מְאֹד עַל הַיֶּלֶד לִרְכֹּשׁ אֶת הַהֶרְגֵּל! וְנוֹסָף לְכָךְ, הַיֶּלֶד יִהְיֶה רָגוּעַ יוֹתֵר, מִשּׁוּם שֶׁמְּעִירִים אוֹתוֹ בְּצוּרָה עִקְבִית, וְזֶה נַעֲשֶׂה לוֹ חֵלֶק מֵעַצְמוֹ, הַגּוּף וְהַנְּשָׁמָה כְּבָר הִשְׁלִימוּ עִם זֶה.

אוּלָם עָלֵינוּ לָשִׂים לֵב, שֶׁעִקְבִיּוּת הַהֶרְגֵּל אֵינָהּ דַּוְקָא יוֹם יוֹם רָצוּף, אֶלָּא יֵשׁ דְּבָרִים מְסֻיָּמִים שֶׁאֶפְשָׁר לְהִתְרַגֵּל אֲלֵיהֶם פַּעַם אַחַת בְּשָׁבוּעַ, וַאֲפִלּוּ פַּעַם אַחַת בְּחֹדֶשׁ.

הִנֵּה כֻּלָּנוּ יוֹדְעִים וּרְגִילִים לְהָכִין אֶת שֻׁלְחַן הַשַּׁבָּת פַּעַם אַחַת בְּשָׁבוּעַ, וְזֶה נַעֲשֶׂה הֶרְגֵּל וְלֹא שׁוֹכְחִים. אוּלָם עָלֵינוּ לְהִתְבּוֹנֵן בַּשְּׁאֵלָה, מַדּוּעַ בְּהֶרְגֵּל הַהַשְׁכָּמָה לַתְּפִלָּה, אִם לֹא נַרְגִּיל אוֹתוֹ יוֹם יוֹם - אֵין זֶה בְּצוּרָה עִקְבִית, וְאִלּוּ בְּהֶרְגֵּל שֶׁל שֻׁלְחַן שַׁבָּת אֲנַחְנוּ קוֹרְאִים לָזֶה עִקְבִיּוּת, הֲרֵי שְׁנֵיהֶם לֹא בִצְּעוּ אֶת הַהֶרְגֵּל מִדֵּי יוֹם?

הַתְּשׁוּבָה הִיא: אָמְנָם הַהֶרְגֵּל הוּא תָדִיר וְחוֹזֵר עַל עַצְמוֹ, אוּלָם אֶת מִדַּת הַתְּדִירוּת אֲנַחְנוּ נִקְבַּע לְכָל הֶרְגֵּל לְפִי עִנְיָנוֹ. אֵין זוֹ סְתִירָה לַהֶרְגֵּל אִם נַחְלִיט לְהַרְגִּיל יֶלֶד שֶׁפַּעַם אַחַת בְּחֹדֶשׁ הוּא יַעֲשֶׂה סֵדֶר בְּחַדְרוֹ, כְּמוֹ אִם הֶחְלַטְנוּ שֶׁיַּעֲשֶׂה סֵדֶר אַחַת לְשָׁבוּעַ אוֹ אַחַת לְיוֹם. הָעִקָּרוֹן בַּהֶרְגֵּל - שֶׁיִּהְיֶה קַו מַנְחֶה בָּרוּר מַה תְּדִירוּת הַהֶרְגֵּל, וְלֹא נַחְלִיף אֶת הַתְּדִירוּת לְלֹא קְבִיעַת אֹפִי לַהֶרְגֵּל לְפִי הָעִנְיָן.

אָמְנָם בַּתְּחִלָּה קָשֶׁה לִהְיוֹת עִקְבִיִּים, אוּלָם אִם נַכְנִיס לְשִׂכְלֵנוּ שֶׁזֶּה זְמַנִּי, עַד שֶׁהַיֶּלֶד יִתְרַגֵּל, וְאָז לֹא נִצְטָרֵךְ לַעֲמֹד לוֹ עַל הָרֹאשׁ, וּכְמוֹ כֵן אִם נַזְכִּיר לְעַצְמֵנוּ, שֶׁתּוֹךְ כְּדֵי שֶׁנִּהְיֶה עִקְבִיִּים, בְּמֶשֶׁךְ הַזְּמַן הָעִקְבִיּוּת תִּהְיֶה "כְּטֶבַע שֵׁנִי" אֵצֶל הַיֶּלֶד, אֲזַי יֵקַל עָלֵינוּ לַעֲמֹד בָּעִקְבִיּוּת.

וִיהִי רָצוֹן שֶׁיִּתְקַיֵּם בָּנוּ הַכָּתוּב: "הַזֹּרְעִים בְּדִמְעָה - בְּרִנָּה יִקְצֹרוּ" (תהלים קכו, ה).

~ לסיכום

{{{ [[[כֹּחוֹ שֶׁל הַהֶרְגֵּל]]]

* הַהֶרְגֵּל מַפְעִיל אֶת הָאָדָם אֲפִלּוּ בְּלִי מַחֲשָׁבָה. * בְּכֹחוֹ לַעֲקֹר הֶרְגֵּלִים הֲפוּכִים.

[[[מַטְּרַת הַהֶרְגֵּל]]]

* הַהֶרְגֵּל מְהַוֶּה גּוֹרֵם מְקַדֵּם בְּקִיּוּם הַמִּצְווֹת. * אַחֲרֵי הַפְּעֻלּוֹת נִמְשָׁכִים הַלְּבָבוֹת.

[[[הַסְבָּרָה לַהֶרְגֵּל]]]

הַהַסְבָּרָה מְסִירָה אֶת יֵצֶר הַהִתְנַגְּדוּת לְהַתְחִיל בְּהֶרְגֵּל חָדָשׁ.

[[[דֻּגְמָא אִישִׁית]]]

הַדֻּגְמָא הָאִישִׁית מְהַוָּה כְּעֵין מַרְאָה לַבֵּן אִם מַה שֶּׁלִּמְּדוּ אוֹתוֹ אָכֵן נָכוֹן.

אָמְנָם חָשׁוּב מְאֹד לְבַצֵּעַ אֶת מַה שֶּׁאֲנַחְנוּ דּוֹרְשִׁים, וְעִם זֹאת הָעִקָּר הוּא לְהַרְאוֹת בְּמַעֲשֵׂינוּ חֲשִׁיבוּת לְמַה שֶּׁאָנוּ דּוֹרְשִׁים.

[[[אֵיכוּת הַהֶרְגֵּל]]]

יֵשׁ לְהִזָּהֵר שֶׁלֹּא לְהַעֲמִיס עַל הַבֵּן יוֹתֵר מִיכָלְתּוֹ, אוֹ אֲפִלּוּ אִם הוּא יָכוֹל אַךְ בְּקֹשִׁי רַב

[[[לִוּוּי חִיּוּבִי]]]

יֵשׁ לְהַשְׁאִיר הַרְגָּשָׁה טוֹבָה בְּכָל הֶרְגֵּל אוֹ מַטָּלָה.

[[[בִּצּוּעַ הַהֶרְגֵּל]]]

לִפְנַי בִּצּוּעַ הַהֶרְגֵּל יֵשׁ לִבְדֹּק אוֹ לְתַכְנֵן שֶׁכָּל הַמַּרְכִּיבִים אָכֵן מוּכָנִים.

[[[תְּמוּרָה לַהֶרְגֵּל]]]

* הַפְּרָס לַיֶּלֶד מֻמְלָץ אוּלָם לֹא כְּמַשְׂכֹּרֶת. * מַטְּרַת הַפְּרָס לְהִתְגַּבֵּר עַל הַמַּחְסוֹם בְּבִצּוּעַ הַמַּטָּלוֹת הַטְּעוּנוֹת מַאֲמָץ.

[[[כִּשָּׁלוֹן וְהַצְלָחָה בַּהֶרְגֵּל]]]

* אֶת מַרְכִּיבֵי הַהֶרְגֵּל אֵין לוֹמַר בְּצוּרַת תְּנַאי, אֶלָּא לוֹמַר אוֹתָם כְּמֵידָע וְתוּ לֹא. * הַצְלָחַת הַמְּשִׂימָה תִּהְיֶה גְּמִישָׁה. * כְּשֶׁיֵּשׁ כִּשָּׁלוֹן גָּמוּר, בִּמְקוֹם לִכְעֹס וּלְהַאֲשִׁים יֵשׁ לִבְדֹּק מַהוּ הַגּוֹרֵם.

[[[עִקְבִיּוּת בַּהֶרְגֵּל]]]

הָעִקְבִיּוּת בְּהֶרְגֵּל פֵּרוּשָׁהּ קַו מַנְחֶה בָּרוּר מָה תְּדִירוּת הַהֶרְגֵּל }}}

@ עידוד בחינוך

בַּנִּסָּיוֹן לְחַנֵּךְ מִשְׁתַּמְּשִׁים בְּאֶמְצָעִים שׁוֹנִים כְּדֵי לְהַגִּיעַ לְמַטָּרָה נַעֲלָה זוֹ, וְאַחַד הָאֶמְצָעִים הוּא הָעִדּוּד.

לָעִדּוּד יֵשׁ יִתְרוֹן גָּדוֹל, מִשּׁוּם שֶׁהוּא אֶמְצָעִי נוֹחַ לַמְעוֹדֵד וְגַם לַמְעֻדָּד, וּמִמֵּילָא יֵשׁ רָצוֹן לְהִשְׁתַּמֵּשׁ בּוֹ. יִתְרוֹן נוֹסָף הוּא - שֶׁהַסִּכּוּן לְהִנָּזֵק מֵעִדּוּד הוּא קָטָן בְּאֹפֶן יַחֲסִי לִשְׁאָר הָאֶמְצָעִים, וְזֹאת מִשּׁוּם, שֶׁבְּאֹפֶן טִבְעִי, גַּם עִדּוּד מֻפְרָז אֵינוֹ יוֹצֵר סְלִידָה כְּמוֹ בִּשְׁאָר אֶמְצְעֵי הַחִנּוּךְ [כְּגוֹן: תּוֹכָחָה, הַתְנָיָה וְכוּ']. אָדָם קָרוֹב לְעַצְמוֹ, וּמַה שֶּׁנּוֹתֵן לוֹ הַרְגָּשָׁה טוֹבָה, בְּדֶרֶךְ כְּלָל מִתְקַבֵּל אֶצְלוֹ בְּרָצוֹן! וּמִכָּאן יֵשׁ לָנוּ לִלְמֹד עַד כַּמָּה כֹּחַ הָעִדּוּד רַב.

וּמִכֵּיוָן שֶׁכֵּן, שׂוּמָה עָלֵינוּ לָתֵת דַּעְתֵּנוּ וּלְנַצֵּל אֶת כֹּחַ הָעִדּוּד בְּצוּרָה נְכוֹנָה, כְּדֵי שֶׁנּוּכַל לְהָפִיק אֶת מֵרַב הַתּוֹעֶלֶת מִמֶּנּוּ. חֲבָל לְהַפְסִיד אֶמְצָעִי כֹּה חָזָק!

וּבְכֵן, הָבָה נַכִּיר אֶת הָעִדּוּד.

~ מטרת העידוד

מַטְּרַת הָעִדּוּד לִפְתֹּחַ אֶת רְצוֹנוֹ מֹחוֹ וְנַפְשׁוֹ שֶׁל הַיֶּלֶד לָאֶתְגָּרִים הַמַּעֲשִׂיִּים וְהַלִּמּוּדִיִּים שֶׁאֲנַחְנוּ מְעֻנְיָנִים לְהַקְנוֹת לוֹ.

יָדוּעַ וּמְפֻרְסָם, שֶׁמְּנַהֵל מִפְעָל הַמְעֻנְיָן שֶׁפּוֹעֲלָיו יַעַבְדוּ בְּצוּרָה יְעִילָה, הוּא מְעוֹדֵד אוֹתָם בְּצוּרוֹת שׁוֹנוֹת - הֵן עַל יְדֵי מַחֲמָאוֹת, וְהֵן עַל יְדֵי תּוֹסְפוֹת תַּשְׁלוּם אוֹ תְשׁוּרוֹת וְכַדּוֹמֶה, וְזֹאת בְּיָדְעוֹ, שֶׁעַל יְדֵי הָעִדּוּד יִגְדַּל פִּרְיוֹן הָעֲבוֹדָה. כָּךְ טִבְעוֹ שֶׁל עוֹלָם! רְצוֹנוֹ שֶׁל הָאָדָם וְשִׂמְחָתוֹ מְשַׁמְּשִׁים כְּמֵנִיעַ מֶרְכָּזִי לַהֲפָקַת מֵרַב הַהַצְלָחָה בָּאֶתְגָּרִים הָעוֹמְדִים לְפָנָיו.

וּבְכֵן, זוֹהִי מַטְּרַת הָעִדּוּד בַּחִנּוּךְ: לִפְתֹּחַ אֶת רְצוֹנוֹ וְנַפְשׁוֹ וּמֹחוֹ שֶׁל הַיֶּלֶד לָאֶתְגָּרִים הַמַּעֲשִׂיִּים וְהַלִּמּוּדִיִּים שֶׁאֲנַחְנוּ מְעֻנְיָנִים לְהַקְנוֹת לוֹ. וְאִם זֶה יֵעָשֶׂה עַל יְדֵי עִדּוּד, זֶה עָשׂוּי לְהַפְנִים לוֹ עֲרָכִים מוּסָרִיִּים לִמּוּדִיִּים וּמַעֲשִׂיִּים בְּצוּרָה חֲזָקָה שֶׁתַּכֶּה שָׁרָשִׁים עֲמֻקִּים בְּלִבּוֹ, וְזֹאת מִלְּבַד הָרֶוַח הַנּוֹסָף - שֶׁאֲנַחְנוּ מוֹנְעִים אֶת הַמַּחֲשָׁבָה אוֹ הָרָצוֹן לְהִתְנַגְּדוּת לְאֶתְגָּרִים אוֹ עֲרָכִים שֶׁרְצוֹנֵנוּ לְהַקְנוֹת לוֹ. פָּשׁוּט, עַל יְדֵי הָעִדּוּד אֲנַחְנוּ מְכַוְּנִים אֶת אֲפִיקֵי הַמַּחֲשָׁבָה שֶׁל הַיֶּלֶד לַכִּוּוּן הַחִיּוּבִי, דְּהַיְנוּ, בִּצּוּעַ הָאֶתְגָּרִים אוֹ הַקְנָיַת הָעֲרָכִים שֶׁאֲנַחְנוּ רוֹצִים לְהַשִּׂיג. וּמִמֵּילָא, כַּאֲשֶׁר עֶשְׁתּוֹנוֹתָיו נְתוּנִים לַכִּוּוּן הַחִיּוּבִי, אֵין מָקוֹם לַמַּחֲשָׁבוֹת הַשְּׁלִילִיּוֹת, כַּיָּדוּעַ שֶׁאֵין שְׁתֵּי מַחֲשָׁבוֹת יְכוֹלוֹת לִפְעֹל בְּבַת אַחַת. וְכֵיוָן שֶׁכֵּן, אִם הַמַּחֲשָׁבָה הַחִיּוּבִית פּוֹעֶלֶת, אָז אֵין מָקוֹם לְבִקֹּרֶת שְׁלִילִית.

לְדֻגְמָא: אִם אֲנַחְנוּ רוֹצִים לְלַמֵּד אֶת הַיֶּלֶד לְבָרֵךְ בְּקוֹל וּבְכַוָּנָה, אֲזַי אֲנַחְנוּ מְנַסִּים לְהַסְבִּיר לוֹ כַּמָּה חָשׁוּב לְבָרֵךְ בְּצוּרָה טוֹבָה בְּלִי לְמַהֵר, וְשֶׁה' שָׂמֵחַ בְּכָךְ וְכוּ'. זֶה טוֹב וְזוֹ אֱמֶת, אוּלָם לַיֶּלֶד יֵשׁ רָצוֹן לְבָרֵךְ אֵיךְ שֶׁהוּא רוֹצֶה, אוֹ יוֹתֵר נָכוֹן - אֵיךְ שֶׁיֵּצֵא לוֹ מֵהַפֶּה. "עַבְדָּא בְּהֶפְקֵרָא נִיחָא לֵיהּ" (גיטין יג ע"א). וְלִפְעָמִים הוּא שׁוֹאֵל אוֹתָנוּ אוֹ אֶת עַצְמוֹ: "מָה? בְּרָכָה בְּלַחַשׁ זוֹ לֹא בְּרָכָה?! הִנֵּה, פְּלוֹנִי מְבָרֵךְ בְּלַחַשׁ וְכוּ'." וְעוֹד כָּל מִינֵי סִבּוֹת שֶׁלֹא לְבָרֵךְ כְּמוֹ שֶׁאֲנַחְנוּ רוֹצִים שֶׁיְּבָרֵךְ, וְזֹאת מִשּׁוּם שֶׁהוּא מְשֻׁחָד לִרְצוֹנוֹתָיו, וְכָאָמוּר.

לְעֻמַּת זֹאת, אִם נַצְלִיחַ לְעוֹדֵד אוֹתוֹ, אֲזַי מַחֲשַׁבְתּוֹ תִּהְיֶה נְתוּנָה כֵּיצַד לְהַשְׂבִּיעַ אֶת רְצוֹנֵנוּ, וְלֹא יִקְשֶׁה לוֹ לְחַפֵּשׂ סִבּוֹת הֶגְיוֹנִיּוֹת לַדְּרִישָׁה שֶׁלָּנוּ לְבָרֵךְ בְּקוֹל, מִשּׁוּם שֶׁנּוֹחַ לוֹ לַחְשֹׁב בַּכִּוּוּן שֶׁהַהוֹרִים דָּרְשׁוּ. הָעִדּוּד מְכַוֵּן אֶת מַחֲשַׁבְתּוֹ וּרְצוֹנוֹ אֵלֵינוּ, וּמִמֵּילָא הוּא יָבִין בְּצוּרָה טוֹבָה יוֹתֵר. וְכַאֲשֶׁר הוּא מֵבִין יוֹתֵר, הוּא עָשׂוּי לְהַגִּיעַ לְדַרְגָּה שֶׁהוּא יִשְׁתַּדֵּל לְהַשְׂבִּיעַ אֶת רְצוֹן הַבּוֹרֵא, וְזֹאת מִשּׁוּם שֶׁזֶּה רְצוֹנוֹ וְזֶה מַה שֶּׁנּוֹחַ לוֹ, וְכַאֲשֶׁר הוּא יִתְרַגֵּל, מִמֵּילָא כְּבָר הוּא יַמְשִׁיךְ בְּדֶרֶךְ זוֹ, וְאָז בְּעֶצֶם הִרְוַחְנוּ הַקְנָיַת עֵרֶךְ בְּצוּרָה טוֹבָה וּבְרִיאָה, וְכֵן עַל זוֹ הַדֶּרֶךְ בִּשְׁאָר הָעֲרָכִים.

וּמְסֻפָּר בַּגְּמָרָא (תענית כד ע"א): רַב נִקְלַע לְמָקוֹם מְסֻיָּם שֶׁהָיוּ זְקוּקִים בּוֹ לְגֶשֶׁם, וְלָכֵן רַב גָּזַר עֲלֵיהֶם צוֹם, וּבְכָל זֹאת לֹא יָרַד גֶּשֶׁם. וְהִנֵּה עָבַר שָׁלִיחַ לִפְנֵי הַתֵּבָה, וּכְשֶׁגָּמַר אֶת הַמִּלִּים "מַשִּׁיב הָרוּחַ וּמוֹרִיד הַגֶּשֶׁם" - יָרְדוּ גְשָׁמִים. רַב, שֶׁהִתְפַּעֵל מִכָּךְ, שָׁאַל אוֹתוֹ מָה עִסּוּקוֹ [כְּדֵי לָדַעַת בְּאֵיזוֹ זְכוּת הוּא הִצְלִיחַ לְהוֹרִיד גֶּשֶׁם]. סִפֵּר לוֹ הַשְּׁלִיחַ צִבּוּר: אֲנִי מְלַמֵּד תִּינוֹקוֹת, וְיֵשׁ לִי מְחִלּוֹת שֶׁבְּתוֹכָן דָּגִים, וּמִי שֶׁלֹא רוֹצֶה לִלְמֹד, אֲנִי מְנַסֶּה לְשַׁכְנֵעַ אוֹתוֹ, וַאֲנִי מְשַׁחֵד אוֹתוֹ עַל יְדֵי שֶׁאֲנִי נוֹתֵן לוֹ דָגִים וּמְדַבֵּר עַל לִבּוֹ עַד שֶׁהוּא לוֹמֵד. עַד כָּאן תֹּכֶן הַסִּפּוּר.

מִסִּפּוּר זֶה אֲנַחְנוּ לוֹמְדִים, שֶׁהָעִדּוּד מְהַוֶּה כְּעֵין שֹׁחַד בְּצוּרָה חִיּוּבִית, מִשּׁוּם שֶׁבְּעֶצֶם, יֶלֶד שֶׁאֵינוֹ רוֹצֶה לִלְמֹד, יֵשׁ לוֹ סִבָּה הַמּוֹשֶׁכֶת אוֹתוֹ וְגוֹרֶמֶת לוֹ שֶׁלֹא יִלְמַד, וְהוּא מְעֻנְיָן בָּהּ, נוֹחַ לוֹ בַּמַּצָּב הַזֶּה. זֶה יָכוֹל לִהְיוֹת רָצוֹן לְשַׂחֵק, חֲבֵרִים לְפַטְפֵּט וְכוּ'. אוּלָם הַמְכַנֶּה הַמְשֻׁתָּף הוּא הַשֹּׁחַד, לְתַאֲוָה אוֹ רָצוֹן כָּלְשֶׁהוּ. וּכְנֶגֶד זֶה בָא הָעִדּוּד, וְהוּא כְּעֵין תַּחֲלִיף לְאוֹתָהּ תַּאֲוָה אוֹ לְאוֹתוֹ רָצוֹן שְׁלִילִי. פָּשׁוּט מַעֲבִירִים אֶת הָרָצוֹן מֵאָפִיק שְׁלִילִי לְאָפִיק חִיּוּבִי, וְהָעִדּוּד הוּא הָאֶמְצָעִי שֶׁמֵּמִיר רָע בְּטוֹב.

{{"תֵּן לְחָכָם וְיֶחְכַּם עוֹד!" (משלי ט, ט).}}

~ עידוד ילד מופרע - דוחה!

{יוֹתֵר נָכוֹן וְקַל שֶׁאֲנַחְנוּ נְעוֹדֵד אֶת הַיֶּלֶד, וְלֹא נְצַפֶּה שֶׁהַיֶּלֶד יְעוֹדֵד אוֹתָנוּ לְעוֹדֵד אוֹתוֹ. P יֵשׁ לִזְכֹּר: 1] שֶׁהַיֶּלֶד אוֹרֵחַ זְמַנִּי. 2] זֶהוּ זְמַן הַחִנּוּךְ. 3] אֵין יֶלֶד רַע. 4] יֵשׁ תִּקְוָה.}

לֹא פַּעַם אֲנַחְנוּ נִתְקָלִים בִּשְׁאֵלַת הוֹרִים אוֹ מְחַנְּכִים הַשּׁוֹאֲלִים: עִם כָּל הָרָצוֹן לְעוֹדֵד, אֲבָל אֵיךְ אֶפְשָׁר לְעוֹדֵד יֶלֶד מֻפְרָע? הוּא לֹא נוֹתֵן לָנוּ קָצֶה שֶׁל חוּט כְּדֵי לִמְצֹא סִבָּה לְעוֹדְדוֹ, הַיֶּלֶד פָּשׁוּט דּוֹחֶה כָּל אֶפְשָׁרוּת לְעִדּוּד.

שְׁאֵלָה יָפָה! זוֹ עֻבְדָּה מְצִיאוּתִית שֶׁאֵין חֵשֶׁק וְרָצוֹן לְעוֹדֵד יֶלֶד שֶׁגּוֹרֵם לָנוּ דְּחִיַּת הָעִדּוּד.

אוּלָם זוֹ הַבְּעָיָה - שֶׁ"אֵין לָנוּ חֵשֶׁק לְעוֹדֵד"!

נַקְצִין מְעַט אֶת הַהַגְדָּרָה בִּשְׁאֵלָה:

מִי צָרִיךְ עִדּוּד - הַאִם הַיֶּלֶד צָרִיךְ עִדּוּד מֵאִתָּנוּ אוֹ שֶׁאֲנַחְנוּ צְרִיכִים עִדּוּד מֵהַיֶּלֶד? דְּהַיְנוּ, שֶׁהַיֶּלֶד יְעוֹדֵד אוֹתָנוּ לְעוֹדֵד אוֹתוֹ?! מַצְחִיק??? נָכוֹן! אֲבָל זוֹ הַמְּצִיאוּת.

בְּלִי לְהַרְגִּישׁ, לִפְעָמִים אֲנַחְנוּ מְחַכִּים שֶׁהַיֶּלֶד, שֶׁהוּא מֻפְרָע וְדוֹחֶה, יְעוֹדֵד אוֹתָנוּ לְעוֹדֵד אוֹתוֹ. [אֵיךְ אוֹמְרִים? שֶׁיִּתֵּן לָנוּ קְצֵה חוּט בְּמַה לְּעוֹדְדוֹ. הוּא לֹא נוֹתֵן לָנוּ בְּמַה לֶּאֱחֹז.] וּבְעֶצֶם, בְּמַבָּט נָכוֹן זוֹ דְרִישָׁה לֹא הֶגְיוֹנִית. אִם הַיֶּלֶד זָקוּק לִתְמִיכָה נַפְשִׁית, אִי אֶפְשָׁר לִדְרֹשׁ מִמֶּנּוּ שֶׁיְּעוֹדֵד אוֹתָנוּ. "אֵין חָבוּשׁ מַתִּיר עַצְמוֹ מִבֵּית הָאֲסוּרִים" (ברכות ה).

מַסְקָנָא: אֲנַחְנוּ הַנִּדְרָשִׁים לְעוֹדֵד, וְלֹא לְצַפּוֹת מֵהַיֶּלֶד שֶׁיְּעוֹדֵד אוֹתָנוּ חֵרֶף הַדְּחִיָּה שֶׁהוּא מַקְרִין לָנוּ עֵקֶב הִתְנַהֲגוּתוֹ הַמְּבִישָׁה, וּבִמְקוֹם שֶׁנַּמְתִּין וּנְצַפֶּה עַד שֶׁהַיֶּלֶד יִתֵּן לָנוּ "קְצֵה חוּט" לְעוֹדֵד אוֹתוֹ - נַגִּישׁ אֲנַחְנוּ אֵלָיו אֶת "חֶבֶל הַהַצָּלָה" שֶׁיִּרְצֶה לְהַחֲזִיק בּוֹ!

וְכֵיצַד לַעֲשׂוֹת זֹאת?

כְּדֵי לְהַסְבִּיר זֹאת נִשְׁתַּמֵּשׁ בְּמָשָׁל:

יָדוּעַ וּמְפֻרְסָם, שֶׁלְּכָל אָדָם יֵשׁ אוֹהֲבִים וְגַם שׂוֹנְאִים. אִם נִשְׁאַל אֶת הַשּׂוֹנֵא שֶׁלּוֹ אוֹדוֹתָיו, הוּא יִתְקַשֶּׁה לִמְצֹא אֶצְלוֹ נְקֻדּוֹת חִיּוּבִיּוֹת.

וּמַדּוּעַ? פָּשׁוּט! מִשּׁוּם שֶׁהוּא שׂוֹנֵא אוֹתוֹ! לְעֻמַּת זֹאת, אִם אוֹתוֹ אָדָם יָמוּת, נַבְחִין שֶׁיּוֹתֵר קַל לַשּׂוֹנֵא שֶׁלּוֹ לְדַבֵּר עָלָיו טוֹבוֹת, וְזֹאת מִשּׁוּם שֶׁהוּא מֵת!

וּמָה הַהֶבְדֵּל, הֲרֵי סוֹף־סוֹף גַּם הַמֵּת נִשְׁאָר אוֹתוֹ אָדָם?

הַתְּשׁוּבָה: כָּל זְמַן שֶׁהַשָּׂנוּא הָיָה חַי, הוּא הָיָה לְרוֹעֵץ לְאוֹתוֹ שׂוֹנֵא, וְהַשּׂוֹנֵא הָיָה מְשֻׁחָד לְרָעָה, מַחֲשַׁבְתּוֹ הָיְתָה נְתוּנָה כֵּיצַד לְהַחֲזִיר מִלְחָמָה הַשַּׁעְרָה לְשׂוֹנְאוֹ, וּמִשּׁוּם כָּךְ לֹא הָיָה מְסֻגָּל לַחְשֹׁב טוֹב עַל שְׂנוּאוֹ. מַה שֶּׁאֵין כֵּן כַּאֲשֶׁר הוּא נִפְטָר, אֵין לוֹ אִתּוֹ תַּחֲרוּת, וּמִמֵּילָא אֵין לוֹ "נְגִיעָה" לִשְׂנֹאתוֹ, וְלָכֵן הוּא מוֹצֵא נְקֻדּוֹת חִיּוּבִיּוֹת אֵצֶל הַשָּׂנוּא.

לְהַבְדִּיל, כָּךְ אֵצֶל הַיֶּלֶד הַדּוֹחֶה: לָנוּ, הַהוֹרִים, יֶשְׁנָהּ נְגִיעָה נֶגֶד מַעֲשָׂיו, וְלָכֵן קָשֶׁה לָנוּ לִרְאוֹת אֶצְלוֹ נְקֻדּוֹת זְכוּת. מַה שֶּׁמַּטְרִיד אוֹתָנוּ אֵלּוּ הַמַּעֲשִׂים הָרָעִים שֶׁל הַיֶּלֶד. אֲנַחְנוּ מְבַזְבְּזִים הַרְבֵּה אֶנֶרְגְּיָה בְּמִרְדָּף אַחֲרֵי הַשְּׁלִילָה, וְזֶה חֲבָל!

וּבְכֵן, כְּדֵי לְהִתְגַּבֵּר עַל הַבְּעָיָה הַנַּ"ל, עָלֵינוּ לְהַקְפִּיד עַל הַנְּקֻדּוֹת הַבָּאוֹת:

א. עָלֵינוּ לִזְכֹּר בְּצוּרָה תְדִירָה, שֶׁהַיֶּלֶד הוּא אוֹרֵחַ זְמַנִּי, שֶׁהֲרֵי עוֹד כַּמָּה שָׁנִים הוּא לֹא יִהְיֶה אוֹרֵחַ קֶבַע בְּבֵיתֵנוּ, הוּא יִבְנֶה בַיִת מִשֶּׁלּוֹ. וּבְזָכְרֵנוּ זֹאת, יֵקַל עָלֵינוּ לְהִתְאַזֵּר בְּסַבְלָנוּת, וּמִמֵּילָא לְהַשְׁקִיעַ אֶת מֵיטַב כֹּחוֹתֵינוּ בַּיֶּלֶד, וּבְצוּרָה חִיּוּבִית.

ב. זְמַן הַחִנּוּךְ הַטּוֹב בְּיוֹתֵר מֻגְבָּל לַגִּיל הַצָּעִיר בְּיוֹתֵר, וּכְכָל שֶׁהַיֶּלֶד יִגְדַּל - דֵּעוֹתָיו תִּהְיֶינָה יוֹתֵר מְגֻבָּשׁוֹת, וְכַמּוּבָן שֶׁסִּוּוּג דֵּעוֹתָיו יִהְיֶה לְפִי הַנְּתוּנִים שֶׁהוּא קָלַט בְּמֶשֶׁךְ שְׁנוֹת חַיָּיו. וּבְוַדַּאי כְּדַאי לָנוּ לְהַחְדִּיר לוֹ אֶת הַדֶּרֶךְ הַנְּכוֹנָה שֶׁחַס וְחָלִילָה לֹא יַחְדְּרוּ לוֹ "רוּחוֹת רָעוֹת", וְאָז עֲלוּלוֹת לִהְיוֹת תּוֹפָעוֹת לְוַאי לֹא נְעִימוֹת. וּבִכְלָל - עֶצֶם הָעֻבְדָּה שֶׁהַיֶּלֶד יִגְדַּל לֹא לְפִי רוּחֵנוּ, זֶה כְּשֶׁלְּעַצְמוֹ מְאֹד מְאֹד לֹא נָעִים.

וְלָכֵן עָלֵינוּ, וּכְדַאי לָנוּ לְהַשְׁקִיעַ מַאֲמַצִּים בַּיֶּלֶד בְּעוֹדוֹ רַךְ בַּשָּׁנִים, שֶׁאָז הוּא עָלוּל וְנוֹחַ לְקַבֵּל אֶת דַּעְתֵּנוּ, וּמִמֵּילָא יֵשׁ לְקַוּוֹת, שֶׁכַּאֲשֶׁר הוּא יִגְדַּל, נִרְוֶה מִמֶּנּוּ נַחַת.

הַזֹּרְעִים בְּדִמְעָה - בְּרִנָּה יִקְצֹרוּ!

ג. עָלֵינוּ לִזְכֹּר אֶת הַכְּלָל: "אֵין יֶלֶד רָע!" יֵשׁ יֶלֶד שֶׁעוֹשֶׂה מַעֲשִׂים רָעִים, אֲבָל הוּא מִיסוֹדוֹ לֹא רָע. וְלָכֵן עָלֵינוּ לִרְאוֹתוֹ כְּמוֹ יֶלֶד חוֹלֶה פִיזִית, שֶׁאֲנַחְנוּ מְרַחֲמִים עָלָיו וּמְחַפְּשִׂים עֵצוֹת וּדְרָכִים כֵּיצַד לְרַפֹּאתוֹ מִתּוֹךְ אַהֲבָה וְחֶמְלָה הַגּוֹבֶלֶת בְּסַבְלָנוּת וְסַלְחָנוּת.

לְדֻגְמָא: אִם יֵשׁ לָנוּ יֶלֶד עִם מַחֲלָה מִדַּבֶּקֶת, אָמְנָם אֲנַחְנוּ נַרְחִיק אֶת בְּנֵי הַמִּשְׁפָּחָה מִמֶּנּוּ, אֲבָל לֹא מִתּוֹךְ סְלִידָה מִמֶּנּוּ. אַדְּרַבָּה, אוֹתוֹ אֲנַחְנוּ אוֹהֲבִים וְעָלָיו אֲנַחְנוּ מְרַחֲמִים, אֶלָּא שֶׁמַּחֲלָתוֹ מַרְחִיקָה אוֹתָנוּ מִמֶּנּוּ, וְכַמּוּבָן עָלֵינוּ לְהִלָּחֵם בַּמַּחֲלָה וְלֹא בַּיֶּלֶד.

כֵּן עָלֵינוּ לִנְהֹג בְּיֶלֶד שֶׁ"חוֹלֶה רוּחָנִית" - לְהִלָּחֵם בְּמַעֲשָׂיו הָרָעִים וְלֹא בַּיֶּלֶד עַצְמוֹ. וּכְמוֹ שֶׁלְּיֶלֶד שֶׁחוֹלֶה פִיזִית אֲנַחְנוּ מְחַפְּשִׂים מֻמְחֶה וּתְרוּפוֹת מַתְאִימוֹת, וְלוּ גַּם אִם זֶה יַעֲלֶה לָנוּ הוֹן וּמַאֲמָץ - כָּךְ עָלֵינוּ לְחַפֵּשׂ מֻמְחֶה לְנַפְשׁוֹ שֶׁל הַיֶּלֶד וְלִקְנוֹת לוֹ רְפוּאוֹת אֲפִלּוּ עַל יְדֵי הוֹן וּמַאֲמָץ!

ד. עָלֵינוּ לְהַאֲמִין, שֶׁכְּדַאי לָנוּ וְיֵשׁ לָנוּ תִּקְוָה לְהִתְגַּבֵּר עַל הַבְּעָיָה. אֲפִלּוּ שֶׁאֲנַחְנוּ לֹא רוֹאִים אֶת הַפִּתְרוֹן בָּאֹפֶק, מִכָּל מָקוֹם אָסוּר לָנוּ לְהִתְיָאֵשׁ. כַּיָּדוּעַ, שֶׁפְּעָמִים רַבּוֹת נִפְגָּשִׁים אֲנַחְנוּ בְּיֶלֶד שֶׁלֹא הָיָה נִרְאֶה סִכּוּי לְתַקֵּן אֶת מַעֲשָׂיו, וְאַף עַל פִּי כֵן, בְּסִיַּעְתָּא דִשְׁמַיָּא, מַעֲשָׂיו תֻקְּנוּ בְּצוּרָה מַדְהִימָה.

זֹאת וְעוֹד, גַּם אִם אֲנַחְנוּ חוֹשְׁבִים שֶׁאֵין סִכּוּי [וְאֵין מְצִיאוּת כָּזֹאת בִּכְלָל], מִכָּל מָקוֹם עָלֵינוּ לַעֲשׂוֹת כְּכָל יְכָלְתֵּנוּ לְצַמְצֵם עַד כַּמָּה שֶׁאֶפְשָׁר אֶת מַעֲשָׂיו הָרָעִים. וּכְבָר אָמְרוּ חֲזַ"ל: "לֹא עָלֶיךָ הַמְּלָאכָה לִגְמֹר וְאֵין אַתָּה בֶּן חוֹרִין לְהִבָּטֵל מִמֶּנָּה" (אבות ב, כא).

[וְהַמְּבִינִים יָבִינוּ, כִּי לֹא בְּפֶה מָלֵא נְדַבֵּר מַדּוּעַ לֹא פַּעַם יֵשׁ לָנוּ מַצָּב בַּ"מַּחֲנֶה", שֶׁהַנַּעַר הוֹלֵךְ לִרְעוֹת בִּשְׂדוֹת אֲחֵרִים. בְּדֶרֶךְ כְּלָל, הַסִּבָּה לְכָךְ הִיא הָרָצוֹן לִהְיוֹת אָהוּב וְאָהוּד, לִמְצֹא לְעַצְמוֹ פֻּרְקָן, וְהוּא לֹא הִרְגִּישׁ זֹאת בַּ"שָּׂדֶה" שֶׁבּוֹ הוּא רָעָה. מַה יַּעֲשֶׂה וְלֹא יֵלֵךְ לִרְעוֹת בַּגַּנִּים, כְּשֶׁהוּא חוֹשֵׁב שֶׁשָּׁם יִמְצָא שׁוֹשַׁנִּים, וְאֵין הוּא חוֹשֵׁב וְלֹא רוֹצֶה לַחְשֹׁב שֶׁשָּׁם הַכֹּל קִמְשׁוֹנִים, וְאַף גֶּדֶר אֲבָנָיו נֶהֶרְסָה. וְאַף שֶׁהַיּוֹם זֶה מְפֻרְסָם, מִכָּל מָקוֹם אֵין הוּא רוֹאֶה לְמֵרָחוֹק. כָּרֶגַע מְעַנְיֵן אוֹתוֹ הַסִּפּוּק הָרִגְעִי, שֶׁלְּצַעֲרֵנוּ לֹא מָצָא בְמַחֲנֵהוּ.]

וּגְדוֹלָה מִזֹּאת כָּתַב הָרַב שִׁמְשׁוֹן רְפָאֵל הִירְשׁ זַצַ"ל (בספרו "יסודות החינוך" ח"א במאמר "ויגדלו הנערים"), שֶׁאַף עַל פִּי שֶׁעֵשָׂו וְיַעֲקֹב גָּדְלוּ בְּבַיִת אֶחָד קָדוֹשׁ וְטָהוֹר, שֶׁהַשְׁפָּעָתוֹ הָרוּחָנִית אֵצֶל יַעֲקֹב הָיְתָה לְדוֹרוֹת, בְּכָל זֹאת, כֵּיוָן שֶׁלְּעֵשָׂו הָיוּ נְטִיּוֹת לָצֵאת לָעוֹלָם הָרָחָב וְלֹא לָשֶׁבֶת לְיַד סַפְסַל הַלִּמּוּדִים כְּמוֹ יַעֲקֹב, זֹאת הָיְתָה סִבָּה לְעֵשָׂו לִפְרֹק עֹל, כְּדֵי לְמַלֵּא אֶת נְטִיּוֹתָיו, מִשּׁוּם שֶׁהוּא הֵבִין שֶׁאֵין אֶפְשָׁרוּת לִהְיוֹת עוֹבֵד ה' עִם יְצִיאָה לְעוֹלַם הָעֲבוֹדָה וְהַפְּעִילוּת (ועיין עוד בפרק חנוך לנער). הַיֶּלֶד זָקוּק לְסִפּוּק לֹא פָּחוֹת מֵהַמְבֻגָּרִים, וְלָכֵן יֵשׁ לַעֲשׂוֹת מַאֲמָץ לְהַמְצִיא זֹאת בְּצוּרָה נְכוֹנָה וְלֹא בְּקַמְּצָנוּת. וְהַמֵּבִין יָבִין!

אָמְנָם אֵין לְהִתְעַלֵּם מֵהַשְּׁאֵלָה הָעוֹלָה מֵאֵלֶיהָ, וְהִיא: אִם נְעוֹדֵד יֶלֶד הַמַּרְבֶּה לְהַפְרִיעַ, אֲנַחְנוּ עֲלוּלִים לִגְרֹם לִשְׁאָר בְּנֵי הַבַּיִת לִרְצוֹת לְחַקּוֹת אֶת מַעֲשָׂיו?

הַפִּתְרוֹן לְכָךְ הוּא פָּשׁוּט: לְהַסְבִּיר לִבְנֵי הַבַּיִת, שֶׁאֲנַחְנוּ אוֹהֲבִים מְאֹד אֶת הַיֶּלֶד - אַךְ מִתְנַגְּדִים לְמַעֲשָׂיו, וּלְכָל אֶחָד יֵשׁ יֵצֶר הָרָע בְּזָוִית אַחֶרֶת, וְאַדְּרַבָּה, עָלֵינוּ לַעֲשׂוֹת מַאֲמָץ לְהִתְנַהֵג בְּצוּרָה מוֹפְתִית, כְּדֵי שֶׁנּוּכַל לְרַכֵּז כֹּחוֹת לְבַעֵר אֶת הַמַּעֲשִׂים הָרָעִים שֶׁיֵּשׁ לָאָח שֶׁלָּנוּ.

זֹאת וְעוֹד, בְּהַנָּחָה בְּרוּרָה, שֶׁאִם לֹא יוֹצְרִים אֲוִירָה שֶׁל מִלְחָמָה עִם הַיֶּלֶד, אֶלָּא אַדְּרַבָּה, מַעֲנִיקִים חֹם וְאַהֲבָה, אֲזַי, בְּדֶרֶךְ כְּלָל, הַיֶּלֶד לֹא יִרְצֶה לִגְרֹם צַעַר לְהוֹרָיו, וּמִסְתַּבֵּר שֶׁלֹא יִתְגָּאֶה בְּמַעֲשָׂיו הָרָעִים. וְאִם כֵּן, יֵשׁ לְשׂוֹחֵחַ אִתּוֹ בִּיחִידוּת וּבְצוּרָה מְכֻבֶּדֶת, וּלְבַקֵּשׁ מִמֶּנּוּ שֶׁיִּזָּהֵר בְּמִשְׁנֵה זְהִירוּת שֶׁלֹא יַקְרִין לְאֶחָיו שֶׁחַס וְחָלִילָה כְּדַאי לַעֲשׂוֹת כְּמַעֲשָׂיו. וְלִפְעָמִים [לְפִי הַמַּצָּב] אֶפְשָׁר לְבַקֵּשׁ מִמֶּנּוּ, שֶׁיַּעֲבִיר מֶסֶר שֶׁהוּא מִצְטַעֵר עַל מַעֲשָׂיו וּמְקַוֶּה שֶׁיִּתְגַּבֵּר עֲלֵיהֶם, וְלָכֵן מְאֹד כְּדַאי לְאֶחָיו לְהִזָּהֵר שֶׁלֹא יִכָּשְׁלוּ גַּם הֵם.

{{"וְלָשׁוֹן רַכָּה תִּשְׁבָּר־גָּרֶם" (משלי כה, טו).}}

~ כיצד נעודד?

{P הָעִדּוּד צָרִיךְ לִהְיוֹת מְשַׁכְנֵעַ P עִדּוּד שֶׁלֹּא מְחַיֵּב וְלֹא מַאֲשִׁים.}

בְּסִיַּעְתָּא דִשְׁמַיָּא הִצְלַחְנוּ לְשַׁכְנֵעַ אֶת עַצְמֵנוּ, עַד שֶׁהִגַּעְנוּ לְמַצָּב שֶׁאָכֵן בִּיכָלְתֵּנוּ וּבִרְצוֹנֵנוּ לְעוֹדֵד אֶת הַיֶּלֶד, אוּלָם דָּא עָקָא - מְקַבֵּל הָעִדּוּד, דְּהַיְנוּ הַיֶּלֶד, לֹא מֵגִיב לָעִדּוּד בְּצוּרָה הוֹלֶמֶת, וְכַנִּרְאֶה שֶׁלֹא מָצָאנוּ אֶת הַמְּסִלָּה הַמַּתְאִימָה לְלִבּוֹ. וְעַל כֵּן הַשְּׁאֵלָה הִיא: כֵּיצַד נְעוֹדֵד?

הִנֵּה לִפְנֵי שֶׁנְּצַיֵּן מִסְפַּר אֶפְשָׁרֻיּוֹת לָעִדּוּד, נַדְגִּישׁ שֶׁיֵּשׁ לְהַקְפִּיד עַל הַנְּקֻדּוֹת דִּלְהַלָּן:

א. הָעִדּוּד צָרִיךְ לִהְיוֹת מְשַׁכְנֵעַ שֶׁאָכֵן כָּךְ חוֹשֵׁב הַמְעוֹדֵד.

אִם רוֹצִים לְעוֹדֵד יֶלֶד לְהָכִין שִׁעוּרֵי בַיִת, וּלְשֵׁם כָּךְ הֶחְלַטְנוּ לְהַרְאוֹת לוֹ אֵמוּן בִּלְתִּי מְסֻיָּג, וְכָךְ אָמַרְנוּ לוֹ: "רְאוּבֵן, אַתָּה יוֹדֵעַ שֶׁאֲנִי סוֹמֶכֶת עָלֶיךָ שֶׁאַתָּה מֵכִין שִׁעוּרֵי בַיִת. אַתָּה, בָּרוּךְ ה', נֶאֱמָן, וְהֵן שֶׁלְּךָ - הֵן, וְלָאו שֶׁלְּךָ - לָאו." וְהִנֵּה, הַיֶּלֶד מִתְכַּוֵּן לָצֵאת לְשַׂחֵק בַּחוּץ, וְאָז הָאִמָּא קוֹרֵאת לוֹ: "רְאוּבֵן, לְאָן אַתָּה הוֹלֵךְ? רֶגַע, לִפְנֵי שֶׁאַתָּה הוֹלֵךְ, הַאִם הֵכַנְתָּ שִׁעוּרֵי בַיִת?" רְאוּבֵן עוֹנֶה בְּחִיּוּב. הָאִמָּא מַמְשִׁיכָה: "אָז רַק רֶגַע אֲנִי אֶבְדֹּק, וְאִם אָכֵן הֵכַנְתָּ - מִיָּד תֵּצֵא".

בְּמִקְרֶה זֶה אֲנַחְנוּ רוֹאִים סְתִירָה בֵּין מַה שֶּׁהָאִמָּא הִפְגִּינָה לִבְנָהּ בְּמִלִּים שֶׁהוּא נֶאֱמָן עָלֶיהָ וְהִיא סוֹמֶכֶת עָלָיו, לְבֵין הַמַּעֲשֶׂה שֶׁמִּתּוֹכוֹ נִרְאֶה בַעֲלִיל שֶׁהָאֵם לֹא בְּדִיּוּק מְשֻׁכְנַעַת שֶׁאָכֵן הַבֵּן נֶאֱמָן. שֶׁהֲרֵי אִם הַבֵּן נֶאֱמָן, אֵין צֹרֶךְ לִבְדֹּק אִם הוּא הֵכִין שִׁעוּרֵי בַיִת אוֹ לֹא, שֶׁהֲרֵי הוּא אָמַר שֶׁהוּא הֵכִין.

אָמְנָם הַשְּׁאֵלָה הִיא: הַאִם כַּאֲשֶׁר אָמַרְנוּ לַיֶּלֶד שֶׁאֲנַחְנוּ סוֹמְכִים עָלָיו, אָסוּר לָנוּ בְּשׁוּם אֹפֶן לִבְדֹּק אִם הוּא הֵכִין שִׁעוּרֵי בַיִת?

תְּשׁוּבָה: הָעִדּוּד הוּא חָשׁוּב, אוּלָם הַשִּׁמּוּשׁ בּוֹ בְּצוּרָה שְׁגוּיָה גּוֹרֵם נֵזֶק יוֹתֵר מֵהַתּוֹעֶלֶת. הוּא הוֹרֵס אֶת כָּל הַתּוֹעֶלֶת וְזוֹרֵעַ נֵזֶק!

אוּלָם אֶפְשָׁר בְּהֶחְלֵט לִבְדֹּק בְּצוּרָה אַחֶרֶת. אֶפְשָׁר לוֹמַר לוֹ: "כְּדַאי לִרְאוֹת אִם הַתְּשׁוּבוֹת נְכוֹנוֹת." אוֹ אֶפְשָׁר לוֹמַר: "טוֹב, כָּל טוּב. אֲנִי אָעִיף מַבָּט אִם הַתְּשׁוּבוֹת נְכוֹנוֹת." אוֹ: "אֲנִי מְקַוָּה שֶׁהַתִּיק מְסֻדָּר כְּמוֹ שֶׁאֲנִי רוֹצָה!" אוֹ אֶפְשָׁר לְבָרֵר בְּדֶרֶךְ עֲקִיפָה עַל יְדֵי הַמְלַמֵּד, וְכֵן עַל זוֹ הַדֶּרֶךְ.

הָעִקָּרוֹן בְּכָל הָאֶפְשָׁרֻיּוֹת הַנַּ"ל הוּא, שֶׁאֲנַחְנוּ לֹא מַפְגִּינִים אִי אֵמוּן, שֶׁהֲרֵי אֲנַחְנוּ אוֹמְרִים שֶׁאֵין שְׁאֵלָה אִם הוּא אָכֵן הֵכִין אֶת שִׁעוּרָיו, אוּלָם נְקֻדָּה צְדָדִית שֶׁעֲדַיִן טְעוּנָה בְּדִיקָה הִיא שֶׁגּוֹרֶמֶת לָנוּ לִבְדֹּק אֶת תִּיקוֹ, וְהָרְאָיָה לְכָךְ הִיא, שֶׁאֲנַחְנוּ מְשַׁחְרְרִים אוֹתוֹ לְשַׂחֵק.

אָמְנָם הָאֱמֶת הִיא, שֶׁתָּמִיד עָדִיף לְהַפְגִּין אֵמוּן בַּמַּעֲשֶׂה בְּלִי לְהַצְהִיר זֹאת!

בַּדֻּגְמָא הַנַּ"ל, אִם הַיֶּלֶד רוֹצֶה לָצֵאת לְשַׂחֵק, אֶפְשָׁר לִשְׁאֹל אוֹתוֹ אִם הוּא הֵכִין אֶת שִׁעוּרָיו, וְאִם הוּא יַעֲנֶה בְחִיּוּב - יֵשׁ לָתֵת לוֹ לָצֵאת בְּלִי אֹמֶר וּדְבָרִים, וְעַל יְדֵי כָּךְ אֵינֶנּוּ מֻגְבָּלִים לִבְדֹּק אֶת תִּיקוֹ אַחֲרֵי שֶׁהוּא יֵצֵא, אוֹ בַדְּרָכִים הַנַּ"ל.

וּמָה הַהֶבְדֵּל בֵּין הַהַצְהָרָה שֶׁלִּפְנֵי הַמַּעֲשֶׂה לְבֵין הַפְגָּנַת הָאֵמוּן בְּלִי הַצְהָרָה?

תְּשׁוּבָה: כַּאֲשֶׁר אֲנַחְנוּ מַצְהִירִים דָּבָר מְסֻיָּם, זֶה מְגָרֶה אֶת הַיֶּלֶד לִבְדֹּק בְּעַיִן בּוֹחֶנֶת אִם אָכֵן נָכוֹן הַדָּבָר, וּבְכָל טָעוּת יֵשׁ לַיֶּלֶד שְׁאֵלָה וּנְסִיגָה בָּאֵמוּן בַּהוֹרִים.

לְעֻמַּת זֹאת, כַּאֲשֶׁר מַפְגִּינִים אֵמוּן עַל יְדֵי מַעֲשֶׂה בְּלִי הַצְהָרוֹת, הַיֶּלֶד מֵבִין זֹאת מֵעַצְמוֹ, הַמַּעֲשִׂים מְדַבְּרִים בְּעַד עַצְמָם. וַאֲפִלּוּ אִם תִּהְיֶה טָעוּת כָּלְשֶׁהִי, עֲדַיִן אֵין זוֹ סְתִירָה גְמוּרָה לִשְׁאָר הַמִּקְרִים. וְאַדְּרַבָּה, תִּהְיֶה לוֹ נְטִיָּה לְהַסְבִּיר אֶת הַחֲרִיגָה שֶׁל הַהוֹרִים כְּמִקְרֶה חַד־פְּעָמִי שֶׁיֵּשׁ לוֹ סִבָּה מְיֻחֶדֶת, וְלָאו דַּוְקָא מִשּׁוּם אִי־אֵמוּן בּוֹ.

דֻּגְמָא נוֹסֶפֶת: אִם רוֹצִים לְעוֹדֵד יֶלֶד לְהַאֲמִין בִּיכָלְתּוֹ לְבַצֵּעַ אֶתְגָּרִים שֶׁמַּטִּילִים עָלָיו, עָלֵינוּ לְהַפְגִּין אֶת רוּחַ הַדְּבָרִים בַּהֶתְאֵם. דְּהַיְנוּ, עָלֵינוּ לְהִשְׁתַּדֵּל לְמַעֵט בְּהֶעָרוֹת בִּקָּרְתִּיּוֹת לִשְׁלִילָה, מִשּׁוּם שֶׁכְּכָל שֶׁהַהֶעָרוֹת רַבּוֹת, פֵּרוּשׁוֹ שֶׁהוּא לֹא בִצַּע אֶת הָאֶתְגָּר כָּרָאוּי, וּמִמֵּילָא הַיֶּלֶד עָלוּל לְהָבִין שֶׁאֵין אֲנַחְנוּ מְשֻׁכְנָעִים שֶׁאָכֵן הוּא מְסֻגָּל לְבַצֵּעַ אֶתְגָּרִים, וּבְנוֹסָף לָזֹאת - הוּא עָלוּל לְהִשְׁתַּכְנֵעַ שֶׁאָכֵן אֵין בִּיכָלְתּוֹ לְבַצֵּעַ אֶתְגָּרִים. וּמֵאוֹתָהּ סִבָּה כְּדַאי לְהִמָּנַע עַד כַּמָּה שֶׁאֶפְשָׁר מִפִּקּוּחַ יָשִׁיר עַל בִּצּוּעַ הָאֶתְגָּר.

כַּמּוּבָן שֶׁאֶפְשָׁר בְּדֶרֶךְ עֲקִיפָה לִבְדֹּק אֶת בִּצּוּעַ הָאֶתְגָּר - אִם זֶה בִּזְמַן שֶׁהַיֶּלֶד לֹא נִמְצָא, וְאִם זֶה עַל יְדֵי הַשְׁמָעַת בִּקֹּרֶת חִיּוּבִית עַל יְדֵי הַבְלָטַת הַפְּרָטִים הַמֻּצְלָחִים, וְתוֹךְ כְּדֵי כָּךְ נִבְדֹּק אֶת כְּלָלוּת הַבִּצּוּעַ וְכַדּוֹמֶה.

הָעִקָּרוֹן הוּא שָׁוֶה כַּנַּ"ל: בִּקֹּרֶת לֹא בְצוּרָה שֶׁתֻּרְגַּשׁ כִּסְתִירָה לְמַה שֶּׁהִצְהַרְנוּ

ב. יֵשׁ לְהַקְפִּיד שֶׁהָעִדּוּד לֹא יִהְיֶה מְחַיֵּב וְלֹא מַאֲשִׁים. הִנֵּה דֻּגְמָא: הַיֶּלֶד מִתְקוֹטֵט בִּתְדִירוּת עִם אָחִיו, וּכְדֵי לְעוֹדֵד אוֹתוֹ בִּרְצוֹנֵנוּ לְהַבְטִיחַ לוֹ פְּרָס אִם יִתְגַּבֵּר וְלֹא יִתְקוֹטֵט. כֵּיצַד נֹאמַר לוֹ? אֶפְשָׁרוּת אַחַת הִיא לוֹמַר לוֹ כָּךְ: דָּוִד! נָכוֹן שֶׁאַתָּה יָכוֹל לִהְיוֹת וַתְּרָן? אַתָּה יֶלֶד חָכָם, לָכֵן כַּאֲשֶׁר אָחִיךָ מַרְגִּיז אוֹתְךָ, אַתָּה תְּוַתֵּר לוֹ וְתוֹכִיחַ לְכֻלָּם שֶׁאַתָּה וַתְּרָן וְחָכָם. אֲנַחְנוּ רוֹצִים לִקְנוֹת לְךָ פְּרָס אִֹם תִּתְגַּבֵּר, וְזֶה הַסִּימָן שֶׁאַתָּה וַתְּרָן וְחָכָם.

אֶפְשָׁרוּת שְׁנִיָּה הִיא לוֹמַר כָּךְ: דָּוִד! בֹּא נְנַסֶּהּ יַחַד לְהִתְגַּבֵּר עַל יֵצֶר הָרַע שֶׁמֵּסִית אוֹתְךָ וְאֶת אָחִיךָ לְהִתְקוֹטֵט. אֲנַחְנוּ יַחַד נִתְגַּבֵּר עָלָיו. כְּדֵי שֶׁיִּהְיֶה לָנוּ קַל יוֹתֵר לְהִתְגַּבֵּר, הֶחְלַטְנוּ שֶׁאִם בְּמֶשֶׁךְ שָׁבוּעַ לֹא תִּתְקוֹטְטוּ, אֲזַי בְּלִי נֶדֶר נִקְנֶה לָכֶם פְּרָס, מִשּׁוּם שֶׁזֶּה מְשַׂמֵּחַ אוֹתָנוּ (כְּרָצוֹן טוֹב וְלֹא כִּפְרָס!).

הִנֵּה בָּאֶפְשָׁרוּת הָרִאשׁוֹנָה, בַּמַּחְמָאָה "אַתָּה וַתְּרָן... תּוֹכִיחַ לְכֻלָּם" - אֲנַחְנוּ מְחַיְּבִים אוֹתוֹ. וְזֶה גַּם מְאַיֵּם עָלָיו - "אִם תְּוַתֵּר - תּוֹכִיחַ", מִשּׁוּם שֶׁהוּא מֵבִין שֶׁאִם הוּא לֹא יִתְגַּבֵּר אָז בְּעֶצֶם הַהֶפֶךְ הוּא הַנָּכוֹן, וְזֶה מַלְחִיץ אוֹתוֹ, וְהַלַּחַץ הוּא מַתְכּוֹן לְכִשָּׁלוֹן.

מַה שֶּׁאֵין כֵּן בָּאֶפְשָׁרוּת הַשְּׁנִיָּה, אֵינֶנּוּ מְאַיְּמִים וְלֹא מַאֲשִׁימִים אוֹתוֹ אֶלָּא אֶת יִצְרוֹ הָרַע. זֹאת וְעוֹד, אֲנַחְנוּ מְשַׁתְּפִים אֶת עַצְמֵנוּ - "אֲנַחְנוּ יַחַד נִתְגַּבֵּר עָלָיו", וּכְמוֹ כֵן אֵינֶנּוּ תּוֹלִים בּוֹ דַּוְקָא אֶת הַקְּטָטָה אֶלָּא "אִם לֹא תִּתְקוֹטְטוּ".

{{"תֵּן לְחָכָם וְיֶחְכַּם עוֹד!" (משלי ט, ט).}}

וְעַתָּה נְצַיֵּן מִסְפַּר אֶפְשָׁרֻיּוֹת לָעִדּוּד.

~ א. עידוד על ידי אתגר

{מַטְּרַת הָאֶתְגָּר הִיא לְרוֹמֵם אֶת הַיֶּלֶד שֶׁיַּאֲמִין בְּעַצְמוֹ וְיִרְצֶה לְשַׁתֵּף פְּעֻלָּה P יֵשׁ לְאַתְגֵּר אֶת הַיֶּלֶד רַק בְּאֶתְגָּר שֶׁבָּרוּר לָנוּ שֶׁהַיֶּלֶד יוּכַל לַעֲמֹד בּוֹ גַּם לְלֹא מַאֲמָץ מְיֻחָד.}

"וַנְּהִי בְעֵינֵינוּ כַּחֲגָבִים" (במדבר יג, לג). אֲמַרְתֶּם "וַנְּהִי בְעֵינֵינוּ כַּחֲגָבִים" - אָמַר הַקָּדוֹשׁ־בָּרוּךְ־הוּא: מִי יֹאמַר שֶׁלֹא הֱיִיתֶם בְּעֵינֵיכֶם כְּמַלְאָכִים? (ילקוט). כָּךְ מִתְרַחֵשׁ, כְּשֶׁמְּאַבֵּד אָדָם אֶת הָאֱמוּנָה וְאֵינוֹ מַכִּיר בְּעֵרֶךְ עַצְמוֹ, עַד כִּי מַסְבִּיר הוּא, שֶׁבְּעֵינֵי הַזּוּלַת הוּא נֶחְשָׁב כְּחָגָב בְּעוֹד שֶׁהַלָּה מַחֲשִׁיבוֹ כְּמַלְאָךְ. מִשֶּׁבְּנֵי אָדָם נוֹפְלִים בְּעֵינֵי עַצְמָם וּמַעֲרִיכִים אֶת עֶרְכָּם בְּפָחוֹת מִכְּפִי שֶׁהוּא, וּכְשֶׁאֲנַחְנוּ מִסְתַּכְּלִים עַל עַצְמֵנוּ כִּבְרִיּוֹת פְּחוּתוֹת, דּוֹמֶה בְעֵינֵינוּ שֶׁכָּךְ מִסְתַּכְּלִים עָלֵינוּ גַּם הָאֲחֵרִים. "וַנְּהִי בְעֵינֵינוּ כַּחֲגָבִים וְכֵן הָיִינוּ בְּעֵינֵיהֶם" - אוֹת הִיא לְאִבּוּד הָאֱמוּנָה שֶׁל הַמְרַגְּלִים (חפץ חיים).

אַחַת הַסִּבּוֹת הַמֶּרְכָּזִיּוֹת שֶׁל חֹסֶר מוֹטִיבַצְיָה שֶׁל הָאָדָם הִיא חֹסֶר הָאֵמוּן בִּיכָלְתּוֹ הָעַצְמִית, וְכַמּוּבָן, כַּאֲשֶׁר הוּא חוֹשֵׁב שֶׁחֲסֵרָה לוֹ הַיְכֹלֶת הַנִּדְרֶשֶׁת, לְפִי אַמּוֹת הַמִּדָּה הַנְּהוּגוֹת בְּחֶבְרָתוֹ וּבְחֵיק מִשְׁפַּחְתּוֹ, הוּא מֵבִין שֶׁאֵין לוֹ עֵרֶךְ וְהַעֲרָכָה, וְלִפְעָמִים הוּא מְקַשֵּׁר אֶת אַהֲבַת הוֹרָיו לִיכֹלֶת הַבִּצּוּעַ שֶׁלּוֹ, וּמִמֵּילָא הוּא עָלוּל לְהִכָּנֵס לְמַצָּב שֶׁל יֵאוּשׁ.

כְּדֵי לִמְנֹעַ סִכּוּן שֶׁכָּזֶה, כְּדַאי לְהַצִּיב בְּפָנָיו אֶתְגָּרִים בִּכְדֵי לְרוֹמֵם אֶת רוּחוֹ עַל יְדֵי הַצְלָחָה בְּבִצּוּעַ הָאֶתְגָּר, שֶׁאָז תַּגְבִּיר אֶת בִּטְחוֹנוֹ הָעַצְמִי.

כַּמּוּבָן שֶׁצָּרִיךְ לָשִׂים לֵב שֶׁהָאֶתְגָּר יְעוֹדֵד וְלֹא יְיָאֵשׁ. לְשֵׁם כָּךְ יֵשׁ לְהַקְפִּיד עַל הַנְּקֻדּוֹת דִּלְהַלָּן:

א. שֶׁהָאֶתְגָּר לֹא יִהְיֶה קָשֶׁה בְּיַחַס לִיכָלְתּוֹ, אֶלָּא אַדְּרַבָּה, לְהַקְפִּיד שֶׁהָאֶתְגָּר יִהְיֶה בִיכָלְתּוֹ לְלֹא קֹשִׁי מְיֻחָד, שֶׁאָז הוּא יוּכַל לְבַצְּעוֹ, שֶׁאִם לֹא כֵן, אֲזַי הָאֶתְגָּר עָלוּל לִהְיוֹת גּוֹרֵם הָפוּךְ, דְּהַיְנוּ לְיָאֵשׁ, מִשּׁוּם שֶׁכָּל כִּשָּׁלוֹן מְהַוֶּה חִזּוּק לַתַּדְמִית שֶׁהִדְבִּיק לְעַצְמוֹ - שֶׁהוּא לֹא יֻצְלַח.

ב. יֵשׁ לְהִשְׁתַּדֵּל שֶׁהָאֶתְגָּר יִהְיֶה נִתָּן לְ"תִמְרוּן", דְּהַיְנוּ, שֶׁהַגְדָּרַת הַהַצְלָחָה בָּאֶתְגָּר לֹא תִהְיֶה מֻתְנֵית בְּהַצְלָחָה שֶׁל מֵאָה אֲחוּזִים.

לְדֻגְמָא: אִם מַטִּילִים עָלָיו לַעֲטֹף אֶת סְפָרָיו וּמַחְבְּרוֹתָיו לִקְרַאת תְּחִלַּת שְׁנַת הַלִּמּוּדִים, צָפוּי שֶׁהַיֶּלֶד לֹא יַעֲטֹף בְּצוּרָה טוֹבָה כְּמוֹ הַהוֹרִים, וּמִמֵּילָא הַהוֹרִים עֲלוּלִים לִרְאוֹת, שֶׁחֵלֶק מֵהַסְּפָרִים וְהַמַּחְבָּרוֹת לֹא יִהְיוּ עֲטוּפִים כִּדְבָעֵי. בְּמִקְרֶה זֶה יֵשׁ לוֹמַר וּלְהַקְרִין לוֹ שֶׁהוּא עָטַף יָפֶה, וּלְהַבְלִיט אֶת הַצַּד הַמֻּצְלָח. וְאַף עַל פִּי שֶׁיֵּשׁ מַחְבָּרוֹת אוֹ סְפָרִים שֶׁלֹא עֲטוּפִים יָפֶה, אֵין לוֹמַר: זֶה לֹא מֻצְלָח! זֶה לֹא יָפֶה!

וּמַה כֵּן לוֹמַר?

יֵשׁ לוֹמַר: אֶת הַמַּחְבֶּרֶת הַזּוֹ עָדִיף שֶׁנּוֹסִיף לַעֲטֹף בְּצוּרָה כָּזוֹ. אוֹ אִם אֶפְשָׁר לוֹמַר בְּלִי בִּקֹּרֶת: אֶת הַמַּחְבֶּרֶת הַזּוֹ תְּסַדֵּר כָּךְ! אוֹ: תְּסַיֵּם כָּאן אֶת הַפִּנָּה הַזּוֹ, וְכוּ'.

בְּצוּרָה כָּזוֹ אָנוּ דּוֹאֲגִים שֶׁיְּבַצַּע אֶת הָאֶתְגָּר - וְגַם תּוֹרְמִים לוֹ לְהַאֲמִין בִּיכָלְתּוֹ.

אוּלָם לְעֻמַּת זֹאת, יֵשׁ אֶתְגָּרִים שֶׁקָּשֶׁה "לְתַמְרֵן" אִתָּם.

לְדֻגְמָא: אִם נִדְרֹשׁ מֵהַיֶּלֶד לְהַגִּיעַ לַהַסָּעָה שֶׁיּוֹצֵאת בְּשָׁעָה מְסֻיֶּמֶת, לְדֻגְמָא בְּשָׁעָה 8:00 - אִם אֵינֶנּוּ בְּטוּחִים שֶׁהַיֶּלֶד יַצְלִיחַ בְּקַלּוּת לְהַגִּיעַ לַהַסָּעָה, לֹא כְּדַאי לְנַסּוֹת לְעוֹדְדוֹ עַל יְדֵי אֶתְגָּר זֶה, מִשּׁוּם שֶׁאִם הַיֶּלֶד לֹא יַגִּיעַ, פֵּרוּשׁ הַדָּבָר, שֶׁהַיֶּלֶד נִכְשָׁל בָּאֶתְגָּר, וְכַמּוּבָן שֶׁזֶּה גוֹרֵם תּוֹצָאָה הֲפוּכָה מֵהָעִדּוּד. [אָמְנָם בְּמִקְרֶה כָּזֶה שֶׁהַיֶּלֶד אֵחַר לַהַסָּעָה, רָצוּי לוֹמַר לוֹ: "אוּלַי מָחָר תַּצְלִיחַ. אַחֲרֵי הַכֹּל, עָלֶיךָ לָדַעַת שֶׁיֵּשׁ לְךָ אֶתְגָּר לֹא קַל, וְצָפוּי שֶׁלִּפְעָמִים תְּאַחֵר.]

~ ב. עידוד על ידי פרסים

{כָּל אָדָם הוּא אִינְטֶרֶסַנְט וְקַל וָחֹמֶר הַיֶּלֶד, אוּלָם יֵשׁ לְהָבִיא אֶת הַיֶּלֶד לְאִינְטֶרֶס חִיּוּבִי P מִסְפַּר תְּנָאִים לִנְתִינַת הַפְּרָס.}

רְגִילוּת בְּפִי הַבְּרִיּוֹת לוֹמַר, שֶׁהַיְלָדִים הֵם "אִינְטֶרֶסַּנְטִים", וְהַכַּוָּנָה הִיא לִשְׁלִילָה, מִשּׁוּם שֶׁהַכִּנּוּי "אִינְטֶרֶסַּנְט" נֶהְפַּךְ לְשֵׁם נִרְדָּף לְאָדָם שֶׁאֵינוֹ הָגוּן. אַף עַל פִּי שֶׁאִם נִתְבּוֹנֵן, נַגִּיעַ לְמַסְקָנָא שֶׁאֵין זֶה מְדֻיָּק לְכַנּוֹת בְּשֵׁם אִינְטֶרֶסַּנְט דַּוְקָא אָדָם שֶׁאֵינוֹ הָגוּן.

זֹאת וְעוֹד, כָּל אָדָם הוּא אִינְטֶרֶסַּנְט.

הָבָה נַמְחִישׁ זֹאת בְּדֻגְמָאוֹת מִסְפָּר:

רְאוּבֵן עָשָׂה אֶת עַצְמוֹ חוֹלֶה, מִשּׁוּם שֶׁהוּא לֹא רָצָה לָלֶכֶת לַתַּלְמוּד תּוֹרָה. הָאִינְטֶרֶס שֶׁל רְאוּבֵן הָיָה אִי־הֲלִיכָה לַתַּלְמוּד תּוֹרָה.

אִישׁ הַחֶסֶד שִׁמְעוֹן הִקְדִּים לָבוֹא בִּכְדֵי לֶאֱסֹף עוֹד כַּמָּה שַׂקִּיּוֹת לְטוֹבַת יַלְדֵי הָעֲנִיִּים. הָאִינְטֶרֶס שֶׁל שִׁמְעוֹן הָיָה לְהַשִּׂיג עוֹד כַּמָּה שַׂקִּיּוֹת לְנִצְרָכִים.

הָרַב מֹשֶׁה שׁוֹקֵד יוֹמָם וָלַיְלָה בְּאָהֳלָה שֶׁל תּוֹרָה. הוּא שָׂמֵחַ בַּזְּכֻיּוֹת הָרַבּוֹת שֶׁמִּצְטַבְּרוֹת לוֹ כְּתוֹצָאָה מִכָּךְ. כַּיָּדוּעַ, תַּלְמוּד תּוֹרָה כְּנֶגֶד כֻּלָּם!

וְהַשְּׁאֵלָה הִיא, הַאִם יֵשׁ לְגַנּוֹת אֶת כָּל הָאִינְטֶרֶסִּים הַנַּ"ל? בְּוַדַּאי שֶׁלֹא! אֶת מַעֲשֵׂה רְאוּבֵן יֵשׁ לְגַנּוֹת, אוּלָם שֶׁל שִׁמְעוֹן וְהָרַב מֹשֶׁה אֵין לְגַנּוֹת.

הַתְּשׁוּבָה פְּשׁוּטָה: רְאוּבֵן שׁוֹאֵף לְאִינְטֶרֶס שֶׁהוּא שְׁלִילִי, דְּהַיְנוּ, אִי הֲלִיכָה לַתַּלְמוּד תּוֹרָה, לָכֵן יֵשׁ לְגַנּוֹת זֹאת. לְעֻמָּתוֹ שִׁמְעוֹן אִישׁ הַחֶסֶד וְהָרַב מֹשֶׁה הַשּׁוֹקֵד בְּאָהֳלָהּ שֶׁל תּוֹרָה - עִם אִינְטֶרֶס חִיּוּבִי, וְעַל כֵּן יֵשׁ לְשַׁבְּחָם וּלְהַעֲרִיכָם עַל כָּךְ. זֶה הַהֶבְדֵּל!

בְּסִכּוּם: כָּל אָדָם הוּא אִינְטֶרֶסַּנְט, אוּלָם הַהֶבְדֵּל הוּא, הַאִם זֶה אִינְטֶרֶס חִיּוּבִי אוֹ אִינְטֶרֶס שְׁלִילִי.

בַּחִנּוּךְ עָלֵינוּ לִשְׁאֹף לְדַרְבֵּן אֶת הַיֶּלֶד לְאִינְטֶרֶס חִיּוּבִי, וּלְשֵׁם כָּךְ, אַחַת מֵהַדְּרָכִים הִיא עַל יְדֵי חֲלֻקַּת פְּרָסִים. אִם אוֹמְרִים לַיֶּלֶד, שֶׁאִם יִלְמַד הוּא יְקַבֵּל פְּרָס, אֲזַי הָאִינְטֶרֶס הוּא חִיּוּבִי, מִשּׁוּם שֶׁהוּא גּוֹרֵם לְתוֹצָאָה חִיּוּבִית כַּנַּ"ל. הַפְּרָס כְּעֵין שֹׁחַד לְהַטּוֹת אֶת רְצוֹן הַיֶּלֶד לָאָפִיק שֶׁאֲנַחְנוּ רוֹצִים, וְעַל כֵּן אֶפְשָׁר לְהִשְׁתַּמֵּשׁ בּוֹ לְעִדּוּד.

אוּלָם עִם זֹאת, עָלֵינוּ לְהַקְפִּיד לָתֵת אֶת הַפְּרָס בְּצוּרָה נְכוֹנָה.

כֵּיצַד?

1. יֵשׁ לָתֵת פְּרָס שֶׁיֵּשׁ לוֹ עֵרֶךְ לְגַבֵּי הַמְקַבֵּל, שֶׁאִם לֹא כֵן - לְהַבְטָחַת נְתִינַת הַפְּרָס לֹא תִהְיֶה תוֹעֶלֶת, מִשּׁוּם שֶׁלְּגַבֵּי הַיֶּלֶד אֵין מְשִׁיכָה לַפְּרָס לְעֻמַּת הָאֶתְגָּר שֶׁמַּצִּיבִים בְּפָנָיו, וּמִמֵּילָא הוּא לֹא יִטְרַח לְבַצֵּעַ אֶת הָאֶתְגָּר.

2. לֹא לְעַכֵּב אֶת נְתִינַת הַפְּרָס זְמַן רַב, וְזֹאת מִשּׁוּם שֶׁלַּיֶּלֶד יֵשׁ נְטִיָּה לִשְׁכֹּחַ אֶת הֶעָבָר, וְאָז הוּא עָשׂוּי לִשְׁכֹּחַ אוֹ לֹא לְיַחֵס חֲשִׁיבוּת לַסִּבָּה שֶׁבְּגִינָהּ נִתַּן הַפְּרָס, וַחֲבָל מְאֹד לְאַבֵּד אֶת הַשִּׂמְחָה שֶׁסְּבִיב בִּצּוּעַ מַטָּלָה חִיּוּבִית.

וּמַה גַּם, שֶׁזֶּה עָלוּל לִגְרֹם לוֹ לְהִמָּנַע מִמַּטָּלוֹת אֲחֵרוֹת, בְּחָשְׁבוֹ בְּלִבּוֹ: מִי יוֹדֵעַ מָתַי אֲקַבֵּל אֶת הַפְּרָס. חֲבָל עַל הַמַּאֲמָץ!

זֹאת וְעוֹד, הוּא עָלוּל לַחְשֹׁד בְּהוֹרָיו שֶׁאֵינָם עוֹמְדִים בְּדִבּוּרָם, וַאֲפִלּוּ שֶׁלְּאַחַר זְמַן הוּא יְקַבֵּל אֶת הַפְּרָס, מִכָּל מָקוֹם, הַטַּעַם וְהָרֹשֶׁם הַמַּר נִשְׁאָרִים, כַּיָּדוּעַ.

3. לֹא לָתֵת פְּרָס בְּצוּרָה שֶׁל "מַשְׂכֹּרֶת" שֶׁחַיָּבִים לָתֵת, מִשּׁוּם שֶׁצּוּרָה כָּזוֹ עֲלוּלָה לְגָרוֹת אֶת הַיֶּלֶד לִהְיוֹת "סַחְטָן" מֵהוֹרָיו.

זֹאת וְעוֹד, הוּא לֹא יַעֲרִיךְ אֶת נְתִינַת הוֹרָיו, מִשּׁוּם שֶׁלְּדַעְתּוֹ זֶה מַגִּיעַ לוֹ כְּמוֹ מַשְׂכֹּרֶת שֶׁמַּגִּיעָה לְפוֹעֵל, שֶׁבְּדֶרֶךְ כְּלָל אֵינוֹ רוֹאֶה צֹרֶךְ לְהוֹדוֹת עַל כָּךְ, שֶׁהֲרֵי הוּא טָרַח עָלֶיהָ. אַדְּרַבָּה, נִרְאֶה לוֹ שֶׁעַל הַמַּעֲבִיד לְהוֹדוֹת לוֹ עַל בִּצּוּעַ הָעֲבוֹדָה.

כְּמוֹ כֵן, כָּךְ הַיֶּלֶד רוֹאֶה בְּמַבָּטוֹ [הֶעָקֹם] - שֶׁעַל הַהוֹרִים לְהוֹדוֹת לוֹ. לָכֵן אֵין לָתֵת אֶת הַפְּרָס כְּ"מַשְׂכֹּרֶת", אֶלָּא יֵשׁ לוֹמַר לַיֶּלֶד, שֶׁעָלָיו לְבַצֵּעַ אֶת הַמַּטָּלָה גַּם בְּלִי פְרָס [לְמַעֵט מִקְרִים שֶׁהַמַּטָּלָה גּוֹבֶלֶת בַּחֲרִיגָה מִדְּבָרִים שֶׁהַיֶּלֶד חַיָּב בָּהֶם, שֶׁאָז אֶפְשָׁר לָתֵת כְּמַשְׂכֹּרֶת, מִשּׁוּם שֶׁבֶּאֱמֶת הַיֶּלֶד לֹא חַיָּב בַּמַּטָּלָה הַזּוֹ], אוּלָם אֲנַחְנוּ מְעֻנְיָנִים לְעוֹדְדוֹ, וְלָכֵן אֲנַחְנוּ רוֹצִים לָתֵת לוֹ פְּרָס.

4. לְהִשְׁתַּדֵּל לְהַחֲמִיא לַיֶּלֶד בִּזְמַן נְתִינַת הַפְּרָס, וּלְהַבְלִיט אֶת חֲשִׁיבוּת מַעֲשָׂיו הַטּוֹבִים. זֹאת יֵשׁ לָדַעַת, שֶׁאֵין הַשְׁפָּעָה נִפְלָאָה וְאֵיכוּתִית יוֹתֵר מִזְּמַן שֶׁל "עֵת רָצוֹן". זְמַן נְתִינַת הַפְּרָס הוּא עֵת רָצוֹן, וְכַאֲשֶׁר נַחֲמִיא לוֹ בַּזְּמַן הַזֶּה, הָרֹשֶׁם הַחִיּוּבִי וְהַמְדַשֵּׁן לֹא יִמָּחֵק מִלִּבּוֹ, וְכֹחוֹ יִהְיֶה רַב מְאֹד לְעוֹדְדוֹ לִרְצוֹת לְהַגִּיעַ לְמַעֲמָד כָּזֶה פַּעַם נוֹסֶפֶת. וְזֹאת רוֹאִים גַּם בְּנֹהַג שֶׁבָּעוֹלָם - שֶׁכְּכָל שֶׁהַמַּעֲמָד מַרְשִׁים יוֹתֵר, הַנְּכוֹנוּת לַהַקְרָבָה כְּדֵי לְהַגִּיעַ לְמַעֲמָד זֶה גְּדוֹלָה יוֹתֵר.

5. אֵין לְנַצֵּל אֶת זְמַן נְתִינַת הַפְּרָס כְּמָקוֹר לִדְרִישׁוֹת אוֹ "עֲקִיצוֹת", כִּי הַדָּבָר יָכוֹל לְהָבִיא לְתוֹצָאָה הֲפוּכָה - הַיֶּלֶד עָלוּל לְהָבִין שֶׁמְּנַצְּלִים זֹאת לְרָעָתוֹ, וְלָכֵן הוּא עָלוּל לְהִמָּנַע מֵאֶתְגָּרִים נוֹסָפִים, כְּמוֹ שֶׁאוֹמְרִים לַדְּבוֹרָה: "לֹא מִדֻּבְשֵׁךְ וְלֹא מֵעֻקְצֵךְ". וְכֵן עַל זוֹ הַדֶּרֶךְ.

{{"תֵּן לְחָכָם וְיֶחְכַּם עוֹד!" (משלי ט, ט).}}

~ ג. לדבר בשבח הילד בפני אדם שלישי  , שסביר להניח שהדברים יגיעו לאזני הילד

ג. לְדַבֵּר בְּשֶׁבַח הַיֶּלֶד

הָעִדּוּד בְּצוּרָה עֲקִיפָה חָזָק יוֹתֵר מֵהָעִדּוּד בְּצוּרָה יְשִׁירָה.

לְצוּרַת הָעִדּוּד הַנַּ"ל יֵשׁ יִתְרוֹן לְעֻמַּת הַצּוּרוֹת הַשּׁוֹנוֹת שֶׁכָּתַבְנוּ לְעֵיל, וְזֹאת מִשּׁוּם שֶׁיֵּשׁ מִקְרִים שֶׁאֲנַחְנוּ לֹא מַצְלִיחִים לְשַׁדֵּר לַיֶּלֶד מַחֲמָאוֹת וְעִדּוּדִים בְּצוּרָה יְשִׁירָה - אִם מִשּׁוּם שֶׁהַיֶּלֶד לֹא מַאֲמִין שֶׁאָכֵן אֲנַחְנוּ מִתְכַּוְּנִים בִּרְצִינוּת לְמַה שֶּׁאֲנַחְנוּ מַחֲמִיאִים לוֹ [לְמוֹתָר לְצַיֵּן, שֶׁמַּצָּב כָּזֶה טָעוּן תִּקּוּן], וְאִם מִשּׁוּם שֶׁיֵּשׁ מַחְסוֹם כָּלְשֶׁהוּ שֶׁהַהוֹרִים לֹא מְסֻגָּלִים לְהַחֲמִיא לוֹ בְּצוּרָה יְשִׁירָה.

כְּגוֹן אִם הַהוֹרִים כָּעֲסוּ עַל הַיֶּלֶד עַל דָּבָר מְסֻיָּם, וְהֵם מַרְגִּישִׁים קֹשִׁי לְהַחֲמִיא לוֹ אֲפִלּוּ עַל דָּבָר אַחֵר [אַף עַל פִּי שֶׁזֶּה מַצָּב מְצַעֵר מְאֹד, מִכָּל מָקוֹם, זוֹ עֻבְדָּה שֶׁלֹא כָּל הַהוֹרִים מְסֻגָּלִים לַעֲבֹר מִכַּעַס לְמַחֲמָאָה, אוֹ עֲדַיִן לֹא הִגִּיעוּ לְדַרְגָּה כָּזוֹ, אַף עַל פִּי שֶׁהֵם עֲדַיִן שׁוֹאֲפִים], אוֹ מִשּׁוּם שֶׁהֵם חוֹשְׁשִׁים שֶׁמַּחֲמָאָה יְשִׁירָה עֲלוּלָה לִיצֹר קִנְאָה בֵּין הָאַחִים.

לַמִּקְרִים הַנַּ"ל וְהַדּוֹמִים לָהֶם יֵשׁ פִּתְרוֹן, עַל יְדֵי שֶׁנְּסַפֵּר לְאָדָם שְׁלִישִׁי עַל הַיֶּלֶד אוֹדוֹת הַדְּבָרִים הָרְאוּיִים לְהַעֲרָכָה אֶצְלוֹ, בְּתִקְוָה שֶׁאָכֵן אָדָם זֶה יַעֲבִיר לְאָזְנֵי הַיֶּלֶד אֶת דְּבָרֵינוּ עָלָיו. וְהָיָה, אִם יֵשׁ סָפֵק אוּלַי הוּא לֹא יַעֲבִיר אֶת הַדְּבָרִים, אֵין פְּסוּל אִם נֹאמַר לוֹ בְּפֵרוּשׁ שֶׁאֲנַחְנוּ מְעֻנְיָנִים שֶׁהַדְּבָרִים יַגִּיעוּ לְאָזְנֵי הַיֶּלֶד עַל מְנָת שֶׁיִּתְעוֹדֵד. כַּמּוּבָן, שֶׁהַמְדֻבָּר בְּאָדָם אָמִין, שֶׁלֹא יַעֲבִיר לַיֶּלֶד אֶת הַבַּקָּשָׁה לֵאמֹר: "הַהוֹרִים שֶׁלְּךָ בִּקְשׁוּ מִמֶּנִּי שֶׁאֹמַר לְךָ כָּךְ וְכָךְ כְּדֵי שֶׁתִּתְעוֹדֵד!"

בְּצוּרָה כָּזוֹ שֶׁל עִדּוּד, אֲנַחְנוּ מַרְוִיחִים שֶׁאֲנַחְנוּ עוֹקְפִים אֶת הַמִּגְבָּלָה שֶׁל אִי־הַיְכֹלֶת לְהַחֲמִיא בְּצוּרָה יְשִׁירָה מִשּׁוּם שֶׁאֲנַחְנוּ בְּכַעַס עִם הַיֶּלֶד, וְכַנַּ"ל גַּם מַרְוִיחִים אֶת הָאֵמוּן שֶׁל הַיֶּלֶד לְעֻמַּת הַמַּחֲמָאָה הַיְשִׁירָה, מִשּׁוּם שֶׁבַּמַּחֲמָאָה הַיְשִׁירָה הַיֶּלֶד עָלוּל לַחְשֹׁב שֶׁאֵין דִּבְרֵי הַהוֹרִים כֵּנִים, אֶלָּא זֶה רַק בִּשְׁבִיל שֶׁיִּתְעוֹדֵד. וּלְעֻמַּת זֹאת, בְּמַחֲמָאָה עֲקִיפָה מִסְתַּבֵּר יוֹתֵר שֶׁהוּא יַאֲמִין שֶׁאָכֵן הוֹרָיו כֵּנִים, מִשּׁוּם שֶׁהַהוֹרִים סִפְּרוּ זֹאת לְאָדָם שְׁלִישִׁי, וְכַנִּרְאֶה שֶׁהֵם מִתְכַּוְּנִים לְמַה שֶּׁהֵם אוֹמְרִים. אֵין לָהֶם עִנְיָן לְעוֹדֵד אֶת הָאָדָם הַשְּׁלִישִׁי, וְאִם בְּכָל זֹאת הֵם סִפְּרוּ לוֹ בְּשִׁבְחוֹ, כַּנִּרְאֶה שֶׁהַדְּבָרִים נְכוֹנִים.

זֹאת וְעוֹד, שֶׁיִּנְעַם לוֹ מְאֹד בְּיָדְעוֹ שֶׁעוֹד אָדָם יוֹדֵעַ אֶת עֶרְכּוֹ אֵצֶל הוֹרָיו, מִשּׁוּם שֶׁזֶּה מוֹסִיף בְּעֶרְכּוֹ גַּם אֵצֶל אוֹתוֹ אָדָם, וְכַמּוּבָן שֶׁהוּא יִרְצֶה לְהוֹכִיחַ שֶׁאָכֵן "יֵשׁ כִּסּוּי" לְמַה שֶּׁהוֹרָיו חוֹשְׁבִים עָלָיו.

[כָּאן הַהִזְדַּמְּנוּת לְצַיֵּן עַד כַּמָּה חָמוּר הַדָּבָר לְסַפֵּר בִּגְנוּת הַיֶּלֶד לַאֲנָשִׁים זָרִים. מֵעֵבֶר לָעִנְיָן הַהִלְכָתִי שֶׁזֶּה לָשׁוֹן הָרָע - עוֹד נוֹסִיף, שֶׁהַפְּגִיעָה בַּיֶּלֶד בִּדְבָרִים אֵלּוּ הִיא חֲמוּרָה מְאֹד. זֶה עָלוּל לִיצֹר רִחוּק שֶׁל מַמָּשׁ בֵּין הַיֶּלֶד לְהוֹרָיו, וְאוּלַי יֵאוּשׁ מִלְּתַקֵּן, בְּחָשְׁבוֹ שֶׁאֲפִלּוּ אִם הוּא יְתַקֵּן אֶת הַנֶּאֱמַר עָלָיו, מִכָּל מָקוֹם, רַק הוֹרָיו יֵדְעוּ מִתִּקּוּן זֶה, מַה שֶּׁאֵין כֵּן אָדָם שְׁלִישִׁי. וְיֵשׁ לָדַעַת, שֶׁכְּמוֹ שֶׁיֵּשׁ עָצְמָה גְבוֹהָה לְמַחֲמָאָה לַיֶּלֶד בְּצוּרָה עֲקִיפָה הַנַּ"ל עַל יְדֵי אָדָם זָר, כָּךְ יֵשׁ עָצְמָה שֶׁל הֶרֶס לַבִּקֹּרֶת, וְאוּלַי עָצְמַת הַבִּקֹּרֶת גְּדוֹלָה יוֹתֵר. וְיִתָּכֵן שֶׁאִלּוּ הַבִּקֹּרֶת הָיְתָה יְשִׁירָה, הוּא הָיָה מַאֲמִין שֶׁהוֹרָיו מְבַקְרִים אוֹתוֹ מִשּׁוּם שֶׁהֵם רוֹצִים לְעוֹדֵד אוֹתוֹ שֶׁיְּתַקֵּן אֶת מַעֲשָׂיו, וְלָכֵן הֵם מְבַקְרִים אֶת אִישִׁיּוּתוֹ, וּבֶאֱמֶת הוֹרָיו לֹא חוֹשְׁבִים שֶׁהוּא עַד כְּדֵי כָּךְ שְׁלִילִי. וְאִם כֵּן, מַה שֶּׁעָלָיו לַעֲשׂוֹת הוּא, לְהִתְיַחֵס לַהֶעָרָה כְּעֵין דִּרְבּוּן לְשַׁפֵּר אֶת מַעֲשָׂיו. מַה שֶּׁאֵין כֵּן כַּאֲשֶׁר הַהֶעָרָה הִיא לְאָדָם שְׁלִישִׁי, אֲזַי הוּא מֵבִין לְנָכוֹן שֶׁזּוֹ חוֹתֶמֶת עַל אִישִׁיּוּתוֹ וְאֵין מַה לַּעֲשׂוֹת, זוֹהִי דְמוּתוֹ וְאִי אֶפְשָׁר אוֹ קָשֶׁה מְאֹד לְשַׁנּוֹת. וּבְנוֹסָף לְכָךְ, יֵשׁ לוֹ הִתְמַרְמְרוּת מַדּוּעַ הוֹרָיו צְרִיכִים לְסַפֵּר זֹאת לְאָדָם זָר, וְכִי הוּא יְתַקֵּן אוֹתוֹ?! הוֹרִים! הִזָּהֲרוּ בְּדִבְרֵיכֶם!!]

~ ד. התעלמות ממשגה במקום שאפשר

שְׁגִיאוֹת אֵצֶל יְלָדִים מְצוּיוֹת מְאֹד, וְכַמּוּבָן שֶׁשְּׁגִיאָה עֲלוּלָה לִגְרֹר אַחֲרֶיהָ הֶעָרָה אוֹ נְזִיפָה. אוּלָם בְּמִקְרֶה שֶׁאֲנַחְנוּ רוֹצִים לְעוֹדֵד יֶלֶד, עָלֵינוּ לְהִשְׁתַּדֵּל לְהִתְעַלֵּם מִשְּׁגִיאוֹת שֶׁאֵינָן מַכְרִיחוֹת הֶעָרָה אוֹ נְזִיפָה.

לְדֻגְמָא: אֲנַחְנוּ רוֹצִים לְעוֹדֵד אֶת הַיֶּלֶד לִקְנוֹת מִדֵּי בֹקֶר מֵהַחֲנוּת מוּצָרִים נְחוּצִים לַבַּיִת. וְהִנֵּה שָׁלַחְנוּ אוֹתוֹ לִקְנוֹת חָלָב, לֶחֶם, מַרְגָּרִינָה וּשְׁמָרִים. הַיֶּלֶד חָזַר מֵהַחֲנוּת - אוּלָם בְּלִי מַרְגָּרִינָה. רָצוּי לְהִתְעַלֵּם מִכָּךְ לְעֵת עַתָּה, מִשּׁוּם שֶׁכָּל הֶעָרָה יְכוֹלָה לְצַנֵּן אֶת הָרָצוֹן שֶׁלּוֹ לְהַמְשִׁיךְ לִקְנוֹת. פָּשׁוּט לֹא נָעִים לִשְׁמֹעַ הֶעָרוֹת.

וְכֵן עַל זוֹ הַדֶּרֶךְ, כָּל הֶעָרָה שֶׁאֶפְשָׁר לְהִמָּנַע מִמֶּנָּה - כְּדַאי לְהִמָּנַע. תֵּן לַיֶּלֶד לְהַרְגִּישׁ בְּנוֹחַ בַּמַּטָּלָה הַחֲדָשָׁה. וְגַם אִלּוּ אַתָּה צָרִיךְ אֶת אוֹתוֹ מוּצָר שֶׁהוּא שָׁכַח - אִם אֵינְךָ יָכוֹל לְהִתְעַלֵּם, עָלֶיךָ לְבַקֵּשׁ מִמֶּנּוּ לִקְנוֹת אֶת הַפָּרִיט הַזֶּה בְּלִי שׁוּם הַאֲשָׁמָה מַדּוּעַ שָׁכַחְתָּ וְכוּ', וְיֵשׁ לוֹמַר לוֹ: "אֲנִי צָרִיךְ אֶת הַמַּרְגָּרִינָה (לדוגמא) עַכְשָׁו, לָכֵן אָנָּא רוּץ וּקְנֵה לִי."

עֵצָה זוֹ מֻמְלֶצֶת גַּם בְּמִקְרִים שֶׁיֵּשׁ מֶתַח כָּלְשֶׁהוּ בֵּין הַיֶּלֶד לַהוֹרִים. בְּמִקְרֶה כָּזֶה יֵשׁ לְנַסּוֹת לְמַעֵט עַד כַּמָּה שֶׁאֶפְשָׁר בְּהֶעָרוֹת, עַל דֶּרֶךְ שֶׁאָמְרוּ חֲזַ"ל: "אַל תְּרַצֶּה אֶת חֲבֵרְךָ בִּשְׁעַת כַּעֲסוֹ", וְקַל וָחֹמֶר הֶעָרוֹת שֶׁעֲלוּלוֹת לִגְרֹם בְּעֵרַת אֵשׁ הַמַּחֲלֹקֶת הַמְלֻוָּה בְּחֻצְפָּה. וְסִבָּה נוֹסֶפֶת הִיא, מִשּׁוּם שֶׁעַל יְדֵי הִתְעַלְּמוּת זוֹ, אֲנַחְנוּ נוֹתְנִים הֲפוּגָה נְעִימָה לַמֶּתַח, וְיוֹצְרִים "קַרְקַע בְּרִיאָה" לְחִדּוּשׁ שֶׁל יְחָסִים בְּרִיאִים בֵּין הַיֶּלֶד לְהוֹרָיו.

{{הֶחָכָם - עֵינָיו בְּרֹאשׁוֹ!}}

~ ה. הזדהות ותמיכה נפשית

כַּאֲשֶׁר יֵשׁ הִזְדַּהוּת, קַל יוֹתֵר לְקַבֵּל אֶת הַהֶעָרָה מֵהָאוֹהֵב.

"אֹזֶן קַשֶּׁבֶת" שֶׁל הַהוֹרִים לַיֶּלֶד הִיא עֲרֻבָּה לְ"אֹזֶן קַשֶּׁבֶת" שֶׁל הַיֶּלֶד לַהוֹרִים.

כַּאֲשֶׁר הַהוֹרִים מַקְשִׁיבִים לַיֶּלֶד וּמִזְדַּהִים אִתּוֹ, הוּא מַרְגִּישׁ בִּטָּחוֹן עַצְמִי וּבִטָּחוֹן בְּהוֹרָיו וְנִקְשָׁר נַפְשִׁית לְהוֹרָיו, מִשּׁוּם שֶׁהוּא מֵבִין, שֶׁהוֹרָיו מְיַחֲסִים חֲשִׁיבוּת לִדְבָרָיו. בְּמִלִּים אֲחֵרוֹת: הוּא יֶלֶד טוֹב וְנוֹרְמָלִי, דְּבָרָיו עִם הִגָּיוֹן וְיֵשׁ לוֹ עֵרֶךְ, שֶׁהֲרֵי הִקְשִׁיבוּ לוֹ וְהִזְדַּהוּ אִתּוֹ, וּפֵרוּשׁ הַדָּבָר - שֶׁאָכֵן בִּדְבָרָיו יֵשׁ הִגָּיוֹן.

אוּלָם אֵין כַּוָּנָתֵנוּ לוֹמַר, שֶׁצָּרִיךְ לוֹמַר "קָדוֹשׁ קָדוֹשׁ קָדוֹשׁ" עַל כָּל מַה שֶּׁיֹּאמַר, וּבְוַדַּאי כַּאֲשֶׁר רוֹאִים שֶׁאֵין הוּא צוֹדֵק, יֵשׁ לוֹמַר לוֹ זֹאת. אוּלָם כָּל זֹאת רַק לְאַחַר שֶּׁשָּׁמַעְנוּ אוֹתוֹ וְנִסִּינוּ לְהָבִין אוֹתוֹ וְאַף מָצָאנוּ נְקֻדַּת זְכוּת לְמַעֲשָׂיו. וְאָז, בְּמַצָּב כָּזֶה, אִם נַבִּיעַ אֶת דַּעְתֵּנוּ בָּעִנְיָן, סָבִיר לְהַנִּיחַ שֶׁאָזְנוֹ תִהְיֶה כְרוּיָה לִשְׁמֹעַ מַה בְּפִינוּ, וְיִהְיֶה לוֹ קַל יוֹתֵר לְקַבֵּל אֶת דְּבָרֵינוּ.

יָדוּעַ וּמְפֻרְסָם, שֶׁלְּכָל אָדָם קַל יוֹתֵר לְקַבֵּל דְּבָרִים מֵ"הָאוֹהֵב" יוֹתֵר מֵאֲשֶׁר "הָאוֹיֵב". וְאִם כֵּן, גַּם בַּנִּדּוֹן שֶׁלָּנוּ, דְּהַיְנוּ הַיֶּלֶד - אִם הוּא מֵבִין שֶׁאֲנַחְנוּ בִּבְחִינַת "אוֹהֵב", דְּהַיְנוּ שֶׁדְּבָרָיו מִתְקַבְּלִים עַל דַּעְתֵּנוּ וְיֵשׁ לָהֶם עֵרֶךְ, אֲזַי מִסְתַּבֵּר שֶׁיֵּקַל עָלָיו לִשְׁמֹעַ אוֹתָנוּ, וּכְבָר אָמַר שְׁלֹמֹה הַמֶּלֶךְ בְּחָכְמָתוֹ (משלי ט, ח): "הוֹכַח לְחָכָם וְיֶאֱהָבֶךָּ". וּפֵרְשׁוּ הַמְפָרְשִׁים: כַּאֲשֶׁר תִּרְצֶה לְהוֹכִיחַ אֶת חֲבֵרְךָ, תֹּאמַר לוֹ: "אַתָּה חָכָם!", וְכַאֲשֶׁר תֹּאמַר לוֹ "אַתָּה חָכָם", הוּא יִרְצֶה לִשְׁמֹעַ אוֹתְךָ, וְיֹאהַב אוֹתְךָ עֲבוּר תּוֹכַחְתְּךָ.

[וּכְעֵין זֶה מָצָאנוּ בְּפָרָשַׁת הַמְרַגְּלִים (במדבר יג, ל): "וַיַּהַס כָּלֵב אֶת הָעָם אֶל מֹשֶׁה". פֵּרַשׁ רַשִׁ"י, שֶׁהִשְׁתִּיק אוֹתָם בְּצוּרַת דִּבּוּר הַמִּשְׁתַּמַּעַת כְּאִלּוּ גַּם הוּא מִתְכַּוֵּן לְגַנּוֹת אֶת מֹשֶׁה. וְכָךְ אָמַר: וְכִי רַק זֹאת עָשָׂה לָנוּ בֶּן עַמְרָם? וְכַאֲשֶׁר בְּנֵי יִשְׂרָאֵל חָשְׁבוּ שֶׁאָכֵן רְצוֹנוֹ לְגַנּוֹת - שָׁתְקוּ כֻלָּם. זוֹ דֶרֶךְ הָעוֹלָם: אִם מִתְיַחֲסִים אֲלֵיהֶם וּלְדַעְתָּם, הֵם רוֹצִים לִשְׁמֹעַ.]

~ פירוש מעשיו של הילד בצד החיובי

{P רְאִיָּה חִיּוּבִית עֲשׂוּיָה לִגְרֹם לַיֶּלֶד לִרְצוֹת לָתֵת "כִּסּוּי" לְמַה שֶּׁחוֹשְׁבִים עָלָיו P יֵשׁ לְהַקְפִּיד לֹא לִקְבֹּעַ עֶמְדָּה שְׁלִילִית לִפְנֵי שֶׁשָּׁמַעְנוּ אֶת הַיֶּלֶד.}

כְּמוֹ שֶׁלְּכָל מַטְבֵּעַ יֵשׁ שְׁנֵי צְדָדִים, כָּךְ לְכָל מַעֲשֶׂה יֵשׁ שְׁנֵי פָנִים. עִדּוּד גָּדוֹל עָשׂוּי לִהְיוֹת אִם נַשְׂכִּיל לְהִשְׁתַּדֵּל לְתַרְגֵּם אֶת מַעֲשָׂיו שֶׁל הַיֶּלֶד בַּפָּן הַחִיּוּבִי, וְאַף עַל פִּי שֶׁיֵּשׁ אֶת הַצַּד הַשְּׁלִילִי.

אִם נְתַרְגֵּם בְּצוּרָה חִיּוּבִית, הַיֶּלֶד יִתְעוֹדֵד וְיִרְצֶה לְהוֹכִיחַ שֶׁאָכֵן הַתַּרְגּוּם שֶׁלָּנוּ הָיָה נָכוֹן.

לְדֻגְמָא: אִם הַיֶּלֶד הִתְאַחֵר לָבוֹא הַבַּיְתָה, אֶפְשָׁר לוֹמַר לוֹ, שֶׁכַּנִּרְאֶה הוּא "פִּטְפֵּט" לוֹ בַּחוּץ וְלָכֵן הִתְעַכֵּב. אוֹ אֶפְשָׁר לוֹמַר, שֶׁכַּנִּרְאֶה הָיָה לוֹ אֵיזֶה עִכּוּב שֶׁנֶּאֱלַץ לְאַחֵר בְּגִינוֹ. אִם אָכֵן נָדוּן לְכַף זְכוּת, הַיֶּלֶד יִרְצֶה לְהוֹכִיחַ שֶׁאָכֵן זוֹ הַסִּבָּה וְהוּא אֵינֶנּוּ מְאַחֵר "כְרוֹנִי", וְכַמּוּבָן שֶׁלֹא מְבַזְבֵּז אֶת זְמַנּוֹ בַּחוּץ בְּפִטְפּוּטִים. וַאֲפִלּוּ אִם אָכֵן בֶּאֱמֶת בַּפַּעַם הָרִאשׁוֹנָה הַסִּבָּה הָאֲמִתִּית הָיְתָה "פַּטְפֶּטֶת", מִכָּל מָקוֹם, הָיָה נָעִים לוֹ לִשְׁמֹעַ שֶׁחוֹשְׁבִים שֶׁהוּא יֶלֶד רְצִינִי, שֶׁאֵינוֹ מְאַחֵר בְּלִי סִבָּה מְסַפֶּקֶת, וְלָכֵן הוּא יִשְׁתַּדֵּל לְהַבָּא כְּדֵי שֶׁאָכֵן הוּא יַתְאִים לְמַה שֶּׁנֶּאֱמַר עָלָיו.

זֹאת וְעוֹד, אִם נְתַרְגֵּם אֶת מַעֲשָׂיו בְּצוּרָה שְׁלִילִית - מִלְּבַד הַהַשְׁפָּעָה עַל מַחֲשַׁבְתּוֹ בְּדִמּוּי עַצְמִי שֶׁעֲלוּלָה לִהְיוֹת שְׁלִילִית, שֶׁיַּסְכִּים בְּדַעְתּוֹ שֶׁאָכֵן הוּא לֹא יֻצְלַח - עוֹד יֵשׁ לַחְשֹׁשׁ שֶׁטָּעִינוּ בְּכַמָּה מִקְרִים וְעָשִׂינוּ הֶקֵּשׁ מִמִּקְרֶה לְמִקְרֶה וְהִסְבַּרְנוּ אֶת הַמִּקְרִים בְּצוּרָה שְׁלִילִית, בְּעוֹד שֶׁבְּעֶצֶם הַמַּעֲשֶׂה הָיָה חִיּוּבִי, וְכַמּוּבָן שֶׁזֶּה מַתְכּוֹן לְהִתְמַרְמְרוּת שֶׁעֲלוּלָה לְהוֹלִיד מַאֲבָקִים וְתוֹפָעוֹת שְׁלִילִיּוֹת אֲחֵרוֹת.

וְכָאן הַמָּקוֹם לְהַצִּיעַ עֵצָה טוֹבָה, פְּשׁוּטָה וַחֲשׁוּבָה, וְהִיא - שֶׁלִּפְנֵי הָעֲנִישָׁה אוֹ קְבִיעַת עֶמְדָּה, לְהִשְׁתַּדֵּל לְבָרֵר כָּל מַעֲשֶׂה, אוֹ לְפָחוֹת לִשְׁאֹל פֵּשֶׁר הַמַּעֲשֶׂה, וַאֲפִלּוּ אִם אֲנַחְנוּ חוֹשְׁבִים שֶׁיֵּשׁ לָנוּ "הַשְׁעָרָה" נְכוֹנָה שֶׁהַמַּעֲשֶׂה הָיָה שְׁלִילִי. הַנִּסָּיוֹן מוֹרֶה, שֶׁאָחוּז גָּבֹהַּ מְאֹד מֵהַמִּקְרִים לֹא הָיוּ בְּדִיּוּק שְׁלִילִיִּים כָּל כָּךְ וְנוֹרָאִים כְּמוֹ שֶׁחָשַׁבְנוּ, וְאִלּוּ הָיִינוּ פּוֹעֲלִים מִתּוֹךְ הַהַשְׁעָרָה, הָיָה זֶה עָוֶל לַיֶּלֶד.

וּמַעֲשֶׂה שֶׁהָיָה בְּאָב שֶׁפָּנוּ אֵלָיו בִּשְׁאֵלָה מְבִיכָה: מָה עוֹשִׂים לְיֶלֶד שֶׁקּוֹרֵעַ כְּרִיכָה שֶׁל סְפָרִים? הָאָב לֹא הֵבִין מַה כַּוָּנַת הַשּׁוֹאֵל, וְלָכֵן שָׁאַל: "הַאִם הַשְּׁאֵלָה הִיא מִבְּחִינָה הִלְכָתִית אוֹ מִבְּחִינָה חִנּוּכִית?" וְאָז נַעֲנָה הַשּׁוֹאֵל וְאָמַר: "מְדֻבָּר בַּבֵּן שֶׁל כְּבוֹדוֹ. כַּיָּדוּעַ לִכְבוֹדוֹ, שֶׁבְּנוֹ לוֹמֵד בַּכִּתָּה שֶׁבָּהּ אֲנַחְנוּ מִתְפַּלְלִים, וְיֵשׁ שָׁם כְּרִיכוֹת שֶׁל סִפְרֵי תְהִלִּים, וְהַיְלָדִים שֶׁל הַכִּתָּה מִשְׁתּוֹבְבִים, וְהִנֵּה בִּנְךָ לָקַח כְּרִיכָה שֶׁל תְּהִלִּים וְקָרַע אוֹתָהּ." כִּשְׁמֹעַ הָאָב זֹאת, קָרָא לִבְנוֹ וּשְׁאָלוֹ בִּיחִידוּת: "בְּנִי, מַה קָּרָה?" עָנָה הַבֵּן, שֶׁמְּדֻבָּר בִּכְרִיכַת תְּהִלִּים לְלֹא הַסֵּפֶר, שֶׁיַּלְדֵי הַכִּתָּה זוֹרְקִים לְכָל עֵבֶר, וּמִכֵּיוָן שֶׁרָאָה סִדּוּר לְלֹא כְּרִיכָה, לָכֵן הֶחְלִיט שֶׁכְּדַאי לִכְרֹךְ בָּזֶה אֶת הַסִּדּוּר. שׁוּב הָאָב הִסְבִּיר לְאוֹתוֹ הַשּׁוֹאֵל אֶת הַמֵּנִיעַ הַטָּהוֹר שֶׁל בְּנוֹ, וְאָמַר: "אִם אָכֵן זוֹרְקִים לְכָל עֵבֶר אֶת כְּרִיכוֹת הַתְּהִלִּים, אָז לִכְאוֹרָה הַמַּעֲשֶׂה שֶׁל הַבֵּן הוּא חִיּוּבִי!" אוּלָם הַשּׁוֹאֵל הֵשִׁיב: "אֱמֶת וְנָכוֹן שֶׁיַּלְדֵי הַכִּתָּה מְעִיפִים אֶת הַכְּרִיכוֹת, אוּלָם כּוֹאֵב לִרְאוֹת אֵיךְ הַבֵּן, בִּשְׁבִיל לִכְרֹךְ אֶת הַסִּדּוּר, חָתַךְ בַּכְּרִיכָה אֶת שְׁלֹשׁ עֶשְׂרֵה הָעִקָּרִים הַמֻּדְפָּסִים עַל גַּב הַכְּרִיכָה." וְשׁוּב שָׁאַל הָאָב אֶת הַבֵּן, וְהַבֵּן עָנָה, שֶׁאֶפְשָׁר לִרְאוֹת שֶׁהוּא אָכֵן הִקְפִּיד שֶׁלֹא לַחְתֹּךְ שׁוּם אוֹת. עַד כָּאן הַמַּעֲשֶׂה.

רְאוּ גַּם רְאוּ כַּמָּה לְקָחִים אֶפְשָׁר לִלְמֹד מִמַּעֲשֶׂה זֶה. רֵאשִׁית, אִלּוּ הָיִינוּ מַחְלִיטִים לְקַבֵּל אֶת גִּירְסַת הַשּׁוֹאֵל לְפִי רְאִיָּתוֹ, אָז הָיִינוּ מְתַרְגְּמִים אֶת הַמַּעֲשֶׂה בְּצוּרָה שְׁלִילִית, וְזֶה הָיָה עָלוּל לִגְרֹם לָנוּ לִתְסִיסָה וְהִתְמַרְמְרוּת עַל הַיֶּלֶד, מִשּׁוּם הַדֵּעָה הַקּוֹדֶמֶת שֶׁהַיֶּלֶד הִשְׁחִית אֶת הַכְּרִיכָה מִתּוֹךְ כַּוָּנָה לְהַשְׁחִית. וְכַמּוּבָן שֶׁשְּׁאֵלָה בְּטוֹן דִּבּוּר שֶׁכָּזֶה אֵינָהּ הוֹגֶנֶת וַעֲלוּלָה לְהַשִּׂיג מַטָּרָה הֲפוּכָה. הַיֶּלֶד עָלוּל לְהִתְמַרְמֵר בְּטַעֲנָה חֲמוּרָה: "מָה רוֹצִים מִמֶּנִּי? אֲנִי עָשִׂיתִי מִצְוָה, וּמִבְּלִי לְבָרֵר כְּבָר 'חוֹתְמִים' שֶׁאֲנִי הִשְׁחַתִּי?!"

שֵׁנִית, אִלּוּ הַיֶּלֶד הָיָה מְתָרֵץ אֶת עַצְמוֹ, בְּכָל זֹאת עֲדַיִן הָיָה קָשֶׁה לַהוֹרִים לָסֶגֶת מִדַּעְתָּם וּקְבִיעָתָם הָרִאשׁוֹנָה שֶׁהִשְׁתַּמְּעָה מִ"טּוֹן הַדִּבּוּר הַמַּאֲשִׁים", וּמִמֵּילָא הֵם הָיוּ עֲלוּלִים לִטְעוֹת בַּשִּׁפּוּט, וַאֲפִלּוּ לְהַרְאוֹת חֹסֶר אֵמוּן בַּיֶּלֶד, וְזֹאת כְּדֵי לַעֲמֹד עַל דַּעְתָּם וּלְהַצְדִּיק אֶת גִּישָׁתָם הָרִאשׁוֹנָה, וּבְמַצָּב טוֹב הָיוּ נִמְנָעִים מִלְּהַמְשִׁיךְ לְהַאֲשִׁים, אוּלָם "הַטַּעַם הַמַּר" עֲדַיִן נִשְׁאָר.

לְעֻמַּת זֹאת, כַּאֲשֶׁר הָאָב בֵּרֵר בְּיִשּׁוּב הַדַּעַת, הוּא הִגִּיעַ לַמַּסְקָנָא הַנְּכוֹנָה - וְהַיֶּלֶד קִבֵּל "יִישַׁר כֹּחַ". הוֹרִים! הִזָּהֲרוּ בְּדִבְרֵיכֶם!

כַּיּוֹצֵא בָזֶה, קוֹרֶה לִפְעָמִים שֶׁאֲנַחְנוּ מַחְלִיטִים לְהַעֲנִישׁ עַל פִּי הַשְׁעָרָה, וְהִנֵּה מִתְבָּרֵר לְאַחַר מַעֲשֶׂה, שֶׁהַהַשְׁעָרָה לֹא הָיְתָה מְדֻיֶּקֶת, וְאָז אֲנַחְנוּ נִמְצָאִים בְּמַלְכֹּדֶת - שֶׁהֲרֵי כְּבָר הֶעֱנַשְׁנוּ, וְזֶה לֹא קַל לְהוֹדוֹת בַּטָּעוּת. וְלָכֵן עֲלוּלִים אֲנַחְנוּ "לְחַפֵּשׂ" הַצְדָּקָה לָעֹנֶשׁ שֶׁנָּתַנּוּ, וְכָל זֹאת בִּלְבַד "שֶׁלֹא תִהְיֶה פַשְׁלָה".

לְעֻמַּת זֹאת, אִם נַקְפִּיד לְבָרֵר אִם אָכֵן הַשְׁעָרָתֵנוּ מְדֻיֶּקֶת, אֲנַחְנוּ נַחְסֹךְ הַרְבֵּה עָגְמַת נֶפֶשׁ.

מָה הַחֲשָׁשׁ? מַדּוּעַ לֹא מְבָרְרִים? "חוֹשְׁשִׁים" אוּלַי הַיֶּלֶד יַצְדִּיק אֶת עַצְמוֹ אוֹ יִתְנַצֵּל, וְאָז תִּהְיֶה בְּעָיָה בָּעֲנִישָׁה?

אֵין זוֹ בְּעָיָה, אֶלָּא זוֹ טָעוּת! פָּשׁוּט מְאֹד, יֵשׁ לְהַכְנִיס לָרֹאשׁ מִמַּה נַּפְשָׁךְ: אִם הַהִתְנַצְּלוּת מַסְפִּיקָה, אֲזַי אֵין מִצְוָה לְהַעֲנִישׁ, וְאִם יֵשׁ חֲשָׁשׁ שֶׁהַהִתְנַצְּלוּת לֹא מַסְפִּיקָה, עָלֵינוּ לְהַעֲנִישׁ אֲפִלּוּ אַחֲרֵי הַהִתְנַצְּלוּת, וְאָז אֲנַחְנוּ רְגוּעִים בְּיָדְעֵנוּ בְּבֵרוּר אֶת "תְּמוּנַת הַמַּצָּב". וְעַל זֶה אָמַר הַמְשׁוֹרֵר הַצְּפַתִּי:

{{"סוֹף מַעֲשֶׂה בְּמַחֲשָׁבָה תְּחִלָּה" (מתוך הפיוט "לכה דודי").}}

~ עידוד בעתות שמחה

עִדּוּד עַל רֶקַע חִיּוּבִי חָזָק יוֹתֵר מֵעִדּוּד עַל רֶקַע שְׁלִילִי.

* "מֹשֶׁה, אַתָּה יֶלֶד כָּל כָּךְ חָכָם וְנָבוֹן, וְלֹא מַתְאִים לְךָ הַצִּיּוּן הַנָּמוּךְ. זֶה בֶּטַח מִקְרֶה".

* "דָּנִיֵּאל, הָאַחֲרָיוּת שֶׁלְּךָ רְאוּיָה לְמוֹפֵת, רַק כַּנִּרְאֶה שֶׁהָיְתָה תַקָּלָה שֶׁלֹא סִדַּרְתָּ אֶת הַחֶדֶר".

* "תֵּדַע לְךָ, בְּנִי חֲבִיבִי: אֲנִי אוֹהֵב אוֹתְךָ מְאֹד, וְלָכֵן, כְּשֶׁאֲנִי רוֹאֶה אֶצְלְךָ מַעֲשֶׂה שְׁלִילִי, אֲנִי מֵעִיר לְךָ".

בְּכָל הַמִּקְרִים הַנַּ"ל הָעִדּוּד נִתָּן עַל רֶקַע שְׁלִילִי, דְּהַיְנוּ בִּזְמַן שֶׁל בִּקֹּרֶת וְאִי־נְעִימוּת. אָמְנָם אֵין לִשְׁלֹל עִדּוּד גַּם בְּצוּרָה כָּזוֹ, אֲבָל בְּהֶחְלֵט יֵשׁ לְהַקְפִּיד שֶׁעִקַּר הָעִדּוּד יִהְיֶה עַל רֶקַע חִיּוּבִי וּבִזְמַן שִׂמְחָה.

וּמָה הַהֶבְדֵּל?

כַּאֲשֶׁר הָעִדּוּד נִתָּן בְּעִקָּר עַל רֶקַע שְׁלִילִי, הַיֶּלֶד עָלוּל לְזָכְרוֹ כְּדָבָר שֶׁהוּא לֹא הָיָה רוֹצֶה לִפְגֹּשׁ בּוֹ וְלִשְׁמֹעַ אוֹתוֹ, מִשּׁוּם שֶׁהָרֶקַע הַמִּתְלַוֶּה לָזֶה הוּא מַעֲשֶׂה שְׁלִילִי אוֹ בִּקֹּרֶת שְׁלִילִית, וְעַל כְּגוֹן זֶה אוֹמְרִים לַדְּבוֹרָה: "לֹא מֵעֻקְצֵךְ וְלֹא מִדֻּבְשֵׁךְ". מַה שֶּׁאֵין כֵּן כַּאֲשֶׁר הָעִדּוּד נִתָּן בְּעִקָּר עַל רֶקַע חִיּוּבִי.

לְדֻגְמָא:

* צִיּוּן נִפְלָא מַתְאִים לְיֶלֶד חָכָם כָּמוֹךָ.

* אֲנִי מַרְשֶׁה לְךָ לְהִשְׁתַּמֵּשׁ בִּכְלֵי הָעֲבוֹדָה. אֲנִי יוֹדֵעַ שֶׁאַתָּה יֶלֶד אַחֲרָאִי.

* הַחֶדֶר מְסֻדָּר לְהַפְלִיא. זוֹ תוֹצָאָה שֶׁל יֶלֶד אַחֲרָאִי וּמְסֻדָּר.

* יָדַעְתִּי שֶׁתַּגִּיעַ בְּדִיּוּק בַּזְּמַן. זֶה מַתְאִים לְךָ. אַתָּה דַּיְּקָן! כָּל הַכָּבוֹד!

זֶה נָעִים לַיֶּלֶד לְקַבֵּל עִדּוּד שֶׁכָּזֶה, וּבִפְרָט בִּזְמַן שִׂמְחָה, שֶׁאָז הַמְעוֹדֵד וְהַמְעֻדָּד פְּתוּחִים לְעוֹדֵד וּלְהִתְעוֹדֵד. כַּיָּדוּעַ, הַשִּׂמְחָה מְשַׁחְרֶרֶת מַחְסוֹמִים שֶׁהָעַצְבוּת מַצִּיבָה, וּמִמֵּילָא מוּבָן, שֶׁאִם זֶה יִנָּתֵן בְּמַצָּב שֶׁל שִׂמְחָה, זֶה יִתְקַבֵּל הֵיטֵב וְגַם יֵחָרֵט עַל לוּחַ לִבּוֹ שֶׁל הַיֶּלֶד כְּדָבָר רָצוּי, שֶׁאֲפִלּוּ אִם יֵשׁ צֹרֶךְ לְהַשְׁקִיעַ מַאֲמָץ, כְּדַאי לְהִתְאַמֵּץ כְּדֵי לְקַבֵּל עִדּוּד נוֹסָף.

זֹאת וְעוֹד, הָעִדּוּד עַל רֶקַע חִיּוּבִי יָכוֹל לְהַוּוֹת כִּתְרִיס בִּפְנֵי דְחִיַּת עִדּוּד עַל רֶקַע שְׁלִילִי, מִשּׁוּם שֶׁעִקַּר סִבַּת דְּחִיַּת הָעִדּוּד עַל רֶקַע שְׁלִילִי הִיא מִשּׁוּם שֶׁנּוֹצָר רֹשֶׁם חָזָק אֵצֶל הַיֶּלֶד שֶׁהָעִדּוּד הִנּוֹ מַכְשִׁיר "נִגּוּחַ" וְכַנַּ"ל. מַה שֶּׁאֵין כֵּן כַּאֲשֶׁר הָעִדּוּד בָּא פְּעָמִים רַבּוֹת עַל רֶקַע חִיּוּבִי, סָבִיר לְהַנִּיחַ שֶׁזֶּה יְצַמְצֵם אֶת הַחֲשָׁשׁ לִדְחִיַּת הָעִדּוּד עַל הָרֶקַע הַשְּׁלִילִי.

מִכָּאן נִלְמַד כַּמָּה חָשׁוּב לְהַחֲמִיא לִילָדִים בְּמִפְגָּשִׁים שְׂמֵחִים, כְּגוֹן סְבִיב שֻׁלְחַן שַׁבָּת וְכַדּוֹמֶה.

[[["תֵּן לְחָכָם וְיֶחְכַּם עוֹד!" (משלי ט, ט).]]]

[[מְעַט מֵהָאוֹר דּוֹחֶה הַרְבֵּה מֵהַחֹשֶׁךְ.]]

וּלְסִיּוּם, הִנֵּה לְפָנֵינוּ סִפּוּר וְלִקְחוֹ (מקורו במסכת שבת דף לא ע"א). מַעֲשֶׂה בְנָכְרִי אֶחָד שֶׁהָיָה עוֹבֵר אֲחוֹרֵי בֵּית הַמִּדְרָשׁ, וְשָׁמַע קוֹל סוֹפֵר [פֵּרַשׁ רַשִׁ"י: מְלַמֵּד תִּינוֹקוֹת], שֶׁהָיָה אוֹמֵר: "וְאֵלֶּה הַבְּגָדִים אֲשֶׁר יַעֲשׂוּ חֹשֶׁן וְאֵפוֹד..." (שמות כח, ד). אָמַר אוֹתוֹ נָכְרִי: אֵלֵךְ וְאֶתְגַּיֵּר בִּשְׁבִיל שֶׁיְּשִׂימוּנִי כֹּהֵן גָּדוֹל. בָּא לִפְנֵי שַׁמַּאי. אָמַר לוֹ: גַּיְּרֵנִי עַל מְנָת שֶׁתְּשִׂימֵנִי כֹּהֵן גָּדוֹל. דְּחָפוֹ בְאַמַּת הַבִּנְיָן שֶׁבְּיָדוֹ. בָּא לִפְנֵי הִלֵּל, גַּיְרֵיהּ [גִּיֵּר אוֹתוֹ]. אָמַר לוֹ: כְּלוּם מַעֲמִידִין מֶלֶךְ אֶלָּא מִי שֶׁיּוֹדֵעַ תַּכְסִיסֵי מַלְכוּת, לֵךְ לְמֹד תַּכְסִיסֵי מַלְכוּת! הָלַךְ וְקָרָא. כֵּיוָן שֶׁהִגִּיעַ "וְהַזָּר הַקָּרֵב יוּמָת", אָמַר לֵיהּ [לוֹ]: מִקְרָא זֶה עַל מִי נֶאֱמַר? אָמַר לוֹ: אֲפִלּוּ עַל דָּוִד הַמֶּלֶךְ. נָשָׂא אוֹתוֹ גֵר קַל וָחֹמֶר בְּעַצְמוֹ: וּמָה יִשְׂרָאֵל, שֶׁנִּקְרְאוּ בָנִים לַמָּקוֹם, וּמִתּוֹךְ אַהֲבָה שֶׁאֲהֵבָם קָרָא לָהֶם "בְּנִי בְּכֹרִי יִשְׂרָאֵל", כְּתִיב עֲלֵיהֶם "וְהַזָּר הַקָּרֵב יוּמָת" - גֵּר הַקּל שֶׁבָּא בְמַקְלוֹ וְתַרְמִילוֹ, עַל אַחַת כַּמָּה וְכַמָּה! בָּא לִפְנֵי שַׁמַּאי. אָמַר לוֹ: כְּלוּם רָאוּי אֲנִי לִהְיוֹת כֹּהֵן גָּדוֹל, וַהֲלֹא כְתִיב "וְהַזָּר הַקָּרֵב יוּמָת"? בָּא לִפְנֵי הִלֵּל. אָמַר לוֹ: עַוְנְתָן הִלֵּל, יָנוּחוּ לְךָ בְּרָכוֹת עַל רֹאשְׁךָ שֶׁקֵּרַבְתַּנִי תַּחַת כַּנְפֵי הַשְּׁכִינָה. עַד כָּאן לְשׁוֹן הַגְּמָרָא.

וְהַשְּׁאֵלָה הַנִּשְׁאֶלֶת: מַדּוּעַ הוּא פּוֹנֶה לְשַׁמַּאי בִּתְלוּנָה, וְכִי אֲנִי לִהְיוֹת כֹּהֵן וְכוּ'? הֲרֵי אַדְּרַבָּה, שַׁמַּאי הוּא שֶׁדָּחָה אוֹתוֹ, וְאִם יֵשׁ לָבוֹא בִטְרוּנְיָה, עָלָיו לָבוֹא לְהִלֵּל שֶׁגִּיֵּר אוֹתוֹ, אַף עַל פִּי שֶׁלֹא יִתָּכֵן שֶׁהוּא יִהְיֶה כֹּהֵן גָּדוֹל! וְעוֹד יֵשׁ לִשְׁאֹל, מַדּוּעַ הוּא מְשַׁבֵּחַ אֶת הִלֵּל עַל הָעֲנָוָה? שֶׁיֹּאמַר לוֹ תּוֹדָה עַל שֶׁגִּיְּרוֹ, וְלֹא יְשַׁבְּחוֹ עַל עַנְוְתָנוּתוֹ.

אָמְנָם נִרְאֶה, לַעֲנִיּוּת דַּעְתִּי, שֶׁהַתְּשׁוּבָה הִיא, שֶׁנָּכְרִי זֶה מִתְּחִלָּה הָיָה בְּמֻשָּׂגִים גַּשְׁמִיִּים וְרָמָה רוּחָנִית יְרוּדָה מְאֹד [אִם יֶשְׁנָהּ כָּזוֹ אֵצֶל גּוֹי], וּבְרֹאשׁ סֻלַּם הָעֲרָכִים אֶצְלוֹ הָיָה גַשְׁמִיּוּת [כָּבוֹד וְיֹפִי וְכוּ']. וּכְדֵי לִזְכּוֹת בַּיֹּפִי וּבַכָּבוֹד שֶׁל הַכֹּהֵן הַגָּדוֹל, הוּא הָיָה מוּכָן לְהִתְאַמֵּץ. אוּלָם אַחֲרֵי שֶׁהִתְגַּיֵּר וְלָמַד וְהִתְעַלָּה בְרוּחָנִיּוּת, סֻלַּם הָעֲרָכִים שֶׁלּוֹ הִשְׁתַּנָּה, וּבְרֹאשׁ סֻלַּם הָעֲרָכִים שֶׁלּוֹ כְּבָר הָיוּ לוֹ דְבָרִים יוֹתֵר חֲשׁוּבִים מֵאֲשֶׁר לִלְבֹּשׁ בְּגָדִים שֶׁל כֹּהֵן גָּדוֹל, וּמִמֵּילָא לֹא הָיְתָה לוֹ טַעֲנָה עַל הִלֵּל, מִשּׁוּם שֶׁהוּא הֵבִין אֶת הַחֶסֶד הַגָּדוֹל שֶׁהִלֵּל עָשָׂה לוֹ, אַף עַל פִּי שֶׁהָיָה כָּרוּךְ בְּאַחֲרָיוּת עֲצוּמָה בְּמִקְרֶה שֶׁהַגֵּר לֹא יִתְעַלֶּה רוּחָנִית, שֶׁאָז הוּא עָלוּל לָבוֹא בְטַעֲנָה חֲזָקָה שֶׁהִלֵּל רִמָּה אוֹתוֹ! וְאַף עַל פִּי כֵן הִלֵּל לֹא חָשַׁשׁ, וְקֵרַב אוֹתוֹ תַּחַת כַּנְפֵי הַשְּׁכִינָה, וְלָכֵן הוּא בֵּרַךְ אֶת הִלֵּל עַל הַחֶסֶד שֶׁעָשָׂה עִמּוֹ, וְקָרָא לוֹ עַנְוְתָן עַל שֶׁלָּקַח עַל עַצְמוֹ סִכּוּן עַל כְּבוֹדוֹ. שֶׁאִם הִלֵּל לֹא הָיָה מַצְלִיחַ לְקַדְּמוֹ מִבְּחִינָה רוּחָנִית, אֲזַי הַגֵּר הָיָה מִתְלוֹנֵן שֶׁהִלֵּל רִמָּה אוֹתוֹ, וְחַס וְחָלִילָה עָלוּל הָיָה לְהֵרָאוֹת כְּרַמַּאי.

אָמְנָם הוּא בָּא בְטַעֲנָה לְשַׁמַּאי מַדּוּעַ דָּחָהוּ בְּאַמַּת הַבִּנְיָן וְהִשְׁאִיר לוֹ טַעַם מַר, הֲרֵי הָיָה יָכוֹל לוֹמַר לוֹ בְקַלּוּת, שֶׁזֶּה לֹא מְצִיאוּתִי מֵהַטַּעַם הַנַּ"ל שֶׁל "וְהַזָּר הַקָּרֵב יוּמָת".

וּמֵעַתָּה אֶפְשָׁר לִלְמֹד יְסוֹד גָּדוֹל לְעִנְיַן הַשְּׁאֵלָה שֶׁשּׁוֹאֲלִים עַל הָעִדּוּד בִּפְרָס: מָה הַתּוֹעֶלֶת בְּעִדּוּד בִּפְרָס, הֲרֵי זֶה יוֹצֵר תְּלוּת, מִשּׁוּם שֶׁהַסִּבָּה לַפְּעֻלָּה הַחִיּוּבִית [כְּגוֹן לִמּוּד וְכַדּוֹמֶה] תְּלוּיָה בַפְּרָס, וּבְרֶגַע שֶׁנַּפְסִיק לָתֵת פְּרָס, הַפְּעֻלָּה הַחִיּוּבִית עֲלוּלָה לְהִפָּסֵק, וְאִם כֵּן, אֵין טַעַם לְעוֹדֵד עַל יְדֵי פְרָס.

אוּלָם מֵהַסִּפּוּר הַנַּ"ל רוֹאִים שֶׁזֶּה לֹא מְדֻיָּק, וְהַסִּבָּה לְכָךְ הִיא, מִשּׁוּם שֶׁכַּאֲשֶׁר הַיֶּלֶד מִתְעַלֶּה בְלִמּוּד אוֹ בְהִתְנַהֲגוּת, הוּא מַגִּיעַ לְרָמָה רוּחָנִית גְּבוֹהָה יוֹתֵר מֵאֲשֶׁר הָיָה לִפְנֵי כֵן, כְּשֶׁהָיָה צָרִיךְ לְתַגְמְלוֹ בִּפְרָס, וְאִלּוּ עַתָּה הוּא כְּבָר יִלְמַד גַּם בְּלִי פְּרָס כְּמוֹ בַּסִּפּוּר הַנַּ"ל.

אוּלָם - כָּל זֶה בִּתְנַאי שֶׁאָכֵן נְרוֹמֵם אוֹתוֹ בְּצוּרָה רוּחָנִית עַל יְדֵי שֶׁנְּנַצֵּל אֶת אוֹתוֹ זְמַן הַדִּרְבּוּן לִלְמֹד אוֹ לְהִתְנַהֵג בְּצוּרָה הוֹלֶמֶת, לְנַסּוֹת לְהַעֲלוֹת אֶת רָמַת הַמּוּסָר שֶׁל הַיֶּלֶד לְרָמָה מְסַפֶּקֶת, וְאָז לַיֶּלֶד יִהְיֶה דִרְבּוּן עַצְמִי לְלֹא צֹרֶךְ בִּתְמִיכָה מִבַּחוּץ, וְזֹאת מִכֹּחַ הָרוּחָנִיּוּת שֶׁכְּבָר סִגֵּל לְעַצְמוֹ לְהִתְנַהֵג כְּמוֹ שֶׁצָּרִיךְ.

אֶפְשָׁר לְהַמְשִׁיל זֹאת לְחוֹלֶה שֶׁאֵינוֹ יָכוֹל לָלֶכֶת בְּכֹחוֹת עַצְמוֹ, וּכְדֵי שֶׁיֵּלֵךְ - תּוֹמְכִים בּוֹ, וְעִם זֹאת נוֹתְנִים לוֹ תְּרוּפוֹת מְחַזְּקוֹת, עַד שֶׁהוּא מַבְרִיא וְהוֹלֵךְ בְּכֹחוֹת עַצְמוֹ.

{{"פַּלֵּס מַעְגַּל רַגְלֶךָ וְכָל דְּרָכֶיךָ יִכֹּנוּ!" (משלי ד, כו).}}

~ לסיכום

{{{ [[[מַטְּרַת הָעִדּוּד]]]

מַטְּרַת הָעִדּוּד לִפְתֹּחַ אֶת רְצוֹנוֹ מֹחוֹ וְנַפְשׁוֹ שֶׁל הַיֶּלֶד לָאֶתְגָּרִים הַמַּעֲשִׂיִּים וְהַלִּמּוּדִיִּים שֶׁאֲנַחְנוּ מְעֻנְיָנִים לְהַקְנוֹת לוֹ.

[[[עִדּוּד יֶלֶד מֻפְרָע - דּוֹחֶה!]]]

יוֹתֵר נָכוֹן וְקַל שֶׁאֲנַחְנוּ נְעוֹדֵד אֶת הַיֶּלֶד, וְלֹא נְצַפֶּה שֶׁהַיֶּלֶד יְעוֹדֵד אוֹתָנוּ לְעוֹדֵד אוֹתוֹ. * יֵשׁ לִזְכֹּר: 1] שֶׁהַיֶּלֶד אוֹרֵחַ זְמַנִּי. 2] זֶהוּ זְמַן הַחִנּוּךְ. 3] אֵין יֶלֶד רַע. 4] יֵשׁ תִּקְוָה.

[[[כֵּיצַד נְעוֹדֵד?]]]

* הָעִדּוּד צָרִיךְ לִהְיוֹת מְשַׁכְנֵעַ * עִדּוּד שֶׁלֹּא מְחַיֵּב וְלֹא מַאֲשִׁים.

א. עִדּוּד עַל יְדֵי אֶתְגָּר

מַטְּרַת הָאֶתְגָּר הִיא לְרוֹמֵם אֶת הַיֶּלֶד שֶׁיַּאֲמִין בְּעַצְמוֹ וְיִרְצֶה לְשַׁתֵּף פְּעֻלָּה * יֵשׁ לְאַתְגֵּר אֶת הַיֶּלֶד רַק בְּאֶתְגָּר שֶׁבָּרוּר לָנוּ שֶׁהַיֶּלֶד יוּכַל לַעֲמֹד בּוֹ גַּם לְלֹא מַאֲמָץ מְיֻחָד.

ב. עִדּוּד עַל יְדֵי פְרָסִים

כָּל אָדָם הוּא אִינְטֶרֶסַנְט וְקַל וָחֹמֶר הַיֶּלֶד, אוּלָם יֵשׁ לְהָבִיא אֶת הַיֶּלֶד לְאִינְטֶרֶס חִיּוּבִי * מִסְפַּר תְּנָאִים לִנְתִינַת הַפְּרָס.

ג. לְדַבֵּר בְּשֶׁבַח הַיֶּלֶד בִּפְנֵי אָדָם שְׁלִישִׁי, שֶׁסָּבִיר לְהַנִּיחַ שֶׁהַדְּבָרִים יַגִּיעוּ לְאָזְנֵי הַיֶּלֶד

הָעִדּוּד בְּצוּרָה עֲקִיפָה חָזָק יוֹתֵר מֵהָעִדּוּד בְּצוּרָה יְשִׁירָה.

ד. הִתְעַלְּמוּת מִמִּשְׁגֶּה בְּמָקוֹם שֶׁאֶפְשָׁר

ה. הִזְדַּהוּת וּתְמִיכָה נַפְשִׁית

כַּאֲשֶׁר יֵשׁ הִזְדַּהוּת, קַל יוֹתֵר לְקַבֵּל אֶת הַהֶעָרָה מֵהָאוֹהֵב.

[[[פֵּרוּשׁ מַעֲשָׂיו שֶׁל הַיֶּלֶד בַּצַּד הַחִיּוּבִי]]]

* רְאִיָּה חִיּוּבִית עֲשׂוּיָה לִגְרֹם לַיֶּלֶד לִרְצוֹת לָתֵת "כִּסּוּי" לְמַה שֶּׁחוֹשְׁבִים עָלָיו * יֵשׁ לְהַקְפִּיד לֹא לִקְבֹּעַ עֶמְדָּה שְׁלִילִית לִפְנֵי שֶׁשָּׁמַעְנוּ אֶת הַיֶּלֶד.

[[[עִדּוּד בְּעִתּוֹת שִׂמְחָה]]]

עִדּוּד עַל רֶקַע חִיּוּבִי חָזָק יוֹתֵר מֵעִדּוּד עַל רֶקַע שְׁלִילִי.

מְעַט מֵהָאוֹר דּוֹחֶה הַרְבֵּה מֵהַחֹשֶׁךְ.}}}

@ התוכחה בחינוך

~ מבוא

רַב שִׂיחַ:

א. כַּמָּה שֶׁאֲנִי מְדַבֵּר עִם הַבֵּן - זֶה לֹא עוֹזֵר. מַמָּשׁ כְּמוֹ קִיר! מַה לֹא עָשִׂיתִי - דִּבַּרְתִּי, צָעַקְתִּי, הִתְחַנַּנְתִּי. שׁוּם דָּבָר לֹא עָזַר!

ב. תָּבִין, זֶה לֹא הוֹלֵךְ כָּכָה. אַדְּרַבָּה, כַּמָּה שֶׁתּוֹכִיחַ אוֹתוֹ יוֹתֵר - הוּא יַעֲשֶׂה דַוְקָא, וּבִפְרָט שֶׁבַּדּוֹר הַזֶּה חֻצְפָּא יִסְגֵּא.

ג. מָה אַתָּה רוֹצֶה לוֹמַר - שֶׁלֹא נוֹכִיחַ וְלֹא נְדַבֵּר? זֶה שִׁגָּעוֹן! לְאָן הִגַּעְנוּ? מַה פִּתְאוֹם! אַדְּרַבָּה, תֵּלֵךְ עִם הַבֵּן בְּצוּרָה קְצָרָה וְחַד מַשְׁמָעִית. תַּעֲנִישׁ, אַל תְּפַחֵד! תִּרְאֶה אֵיךְ שֶׁהוּא מְצַיֵּת כְּמוֹ "טָטָלֶה".

ד. כַּאֲשֶׁר יֵשׁ לִי בְּעָיָה, אֲנִי לֹא מִתְיַחֵס. אֲנִי מִתְפַּלֵּל - וְזֶהוּ. אֵין מַה לַּעֲשׂוֹת!

מִי צוֹדֵק?

הָבָה וְנָצִיץ לְתוֹךְ הַמֻּשָּׂג תּוֹכָחָה וְיִרְוַח לָנוּ.

~ התוכחה בחינוך

{P יֵשׁ לְהוֹכִיחַ בִּמְגַמָּה לִבְנוֹת אֶת אִישִׁיּוּת הַיֶּלֶד. P לֹא כָּל תּוֹכָחָה רְאוּיָה לְהֵאָמֵר. לִפְעָמִים לֹא יָכוֹל לְקַבְּלָהּ P הַתּוֹכָחָה מְבִיאָה שָׁלוֹם.}

אָמַר הֶחָכָם מִכָּל הָאָדָם, הֲלֹא הוּא שְׁלֹמֹה הַמֶּלֶךְ ע"ה: "חוֹשֵׂךְ שִׁבְטוֹ שׂוֹנֵא בְנוֹ וְאֹהֲבוֹ שִׁחֲרוֹ מוּסָר" (משלי יג, כד). וּפֵרַשׁ רַשִׁ"י: "חוֹשֵׂךְ שִׁבְטוֹ" - סוֹפוֹ שֶׁשּׂוֹנֵא אֶת בְּנוֹ, שֶׁיִּרְאֵהוּ בְּסוֹפוֹ יוֹצֵא לְתַרְבּוּת רָעָה. עַד כָּאן לְשׁוֹנוֹ.

וְהַגְּרָ"א פֵּרַשׁ, וְזֶה לְשׁוֹנוֹ: מִי שֶׁמּוֹנֵעַ אֶת שִׁבְטוֹ הָרָאוּי לְהַכּוֹתוֹ וּמְחַפֶּה עָלָיו וְאֵינוֹ מְיַסֵּר אוֹתוֹ בְּשִׁבְטוֹ, הוּא שׂוֹנֵא בְנוֹ, כִּי לַסּוֹף יֵצֵא לְתַרְבּוּת רָעָה, וְלָכֵן אָמַר "חוֹשֵׂךְ שִׁבְטוֹ", כְּלוֹמַר, הָרָאוּי לוֹ.

"וְאֹהֲבוֹ שִׁחֲרוֹ מוּסָר"  - כְּלוֹמַר, אֲבָל מִי שֶׁאוֹהֵב אֶת בְּנוֹ, לֹא שֶׁמְּיַסֵּר אוֹתוֹ, אֶלָּא "שִׁחֲרוֹ מוּסָר", שֶׁדּוֹרֵשׁ עָלָיו פֶּן עָשָׂה נִדְנוּד קַל וּמְיַסֵּר עָלָיו עַל זֶה, כְּמוֹ שֶׁכָּתַב הַגְּרָ"א, מָשָׁל לְאִשָּׁה שֶׁרוֹאָה בְּמַרְאָה - כְּשֶׁהִיא מִתְקַשֶּׁטֶת וּמְרַחֶצֶת טִנּוּפֶיהָ, הִיא בּוֹרֶרֶת מַרְאָה הַיּוֹתֵר יָפָה שֶׁמַּרְאָה אֶת כְּתָמֶיהָ הַדַּקִּין לִגְדוֹלִים, וְהַיְנוּ מִפְּנֵי שֶׁרוֹצָה לְהָסִיר אַף כְּתָמֶיהָ הַדַּקִּין מְאֹד כְּדֵי שֶׁתִּהְיֶה נִרְאֵית יוֹתֵר יָפָה. כֵּן הָאוֹהֲבוֹ יוֹתֵר, דּוֹרֵשׁ עַל אִוַּלְתּוֹ אֲשֶׁר עָשָׂה וּמְיַסֵּר אוֹתוֹ עַל זֶה, כְּדֵי שֶׁלֹא יַעֲשֶׂה עוֹד אַף הַדָּבָר הַקָּטָן. וְלָכֵן אָמְרוּ בְּמַסֶּכֶת מַכּוֹת (ח.), אֲפִלּוּ גָּמִיר מִצְוָה קָעָבִיד מַה שֶּׁמַּכֶּה אוֹתוֹ, וְהַיְנוּ שֶׁלֹא יִהְיֶה בוֹ נִדְנוּד רַע כְּלָל. עַד כָּאן לְשׁוֹנוֹ.

הִנֵּה, בֵּין לְפֵרוּשׁ רַשִׁ"י וּבֵין לְפֵרוּשׁ רַבֵּנוּ יוֹנָה, הַמַּסְקָנָא הִיא - שֶׁיֶּלֶד שֶׁאָבִיו מוֹנֵעַ מִמֶּנּוּ אֶת שִׁבְטוֹ הָרָאוּי לוֹ, זוֹ סְלִילַת דֶּרֶךְ לִיצִיאָה לְתַרְבּוּת רָעָה, רַחֲמָנָא לִצְלַן.

וּמְבָאֵר רַבֵּנוּ יוֹנָה, שֶׁלְּעֻמַּת זֹאת, הָאָב הָאוֹהֵב אֶת בְּנוֹ, מְשַׁחֲרוֹ מוּסָר. פֵּרוּשׁ דְּבָרָיו הוּא, שֶׁלֹא דַי לָצֵאת יְדֵי חוֹבָה בְּעֹנֶשׁ, אֶלָּא יֵשׁ לְבָרֵר וּלְהִתְחַקּוֹת אַחַר מַעֲשֵׂי הַיֶּלֶד לָדַעַת מַה הוּא עוֹשֶׂה, וַאֲפִלּוּ עַל מַעֲשִׂים קַלִּים - אִם יֵשׁ צֹרֶךְ, יֵשׁ לְיַסְּרוֹ בְּשֵׁבֶט מוּסָר, לְהַסְבִּיר לוֹ מַה שְּׁלִילִי בַּמַּעֲשֶׂה שֶׁעָשָׂה, לְיָרֵא אוֹתוֹ מֵהַמַּעֲשֶׂה, וּלְעוֹדֵד אוֹתוֹ לְמַעֲשִׂים טוֹבִים עַל יְדֵי הַסְבָּרָה, וּבְכָל אֲשֶׁר תִּמְצָא יָדוֹ שֶׁל הָאָב לְעוֹדְדוֹ - יֵשׁ לְעוֹדֵד! וּבְצוּרָה כָּזוֹ הַיֶּלֶד מוּגָן מִפְּנֵי מַעֲשִׂים רָעִים עַל יְדֵי הַיִּרְאָה, וּמִתְחַזֵּק לְמַעֲשִׂים טוֹבִים עַל יְדֵי הָעִדּוּד. פָּשׁוּט יֵשׁ לְהַרְגִּישׁ אֶת הַ"דֹּפֶק", לְהַרְגִּישׁ אֶת הַיֶּלֶד.

אָמְנָם לְפִי דַרְכּוֹ נִרְאֶה עוֹד לְפָרֵשׁ בְּכַוָּנַת הַפָּסוּק כָּךְ: חוֹשֵׂךְ שִׁבְטוֹ, דְּהַיְנוּ מוֹנֵעַ אֶת הַשֵּׁבֶט מֵהַיֶּלֶד - שׂוֹנֵא אֶת בְּנוֹ כַּנַּ"ל, אוּלָם הָאוֹהֲבוֹ - שִׁחֲרוֹ מוּסָר. הָעֹנֶשׁ תַּפְקִידוֹ לַעֲצֹר אֶת הַבֵּן מֵהִדַּרְדְּרוּת, אוּלָם אִם הָאָב אוֹהֵב אֶת בְּנוֹ, עָלָיו לִבְנוֹת אוֹתוֹ בְּדֶרֶךְ שֶׁל מוּסָר, וְלֹא רַק בְּדֶרֶךְ שֶׁל עֲנִישָׁה, מִשּׁוּם שֶׁמֵּעֹנֶשׁ לֹא בוֹנִים אִישִׁיּוּת! לְהֵפֶךְ - כְּדֵי לִבְנוֹת צָרִיךְ לְהַתְמִיד בְּמוּסָר חִיּוּבִי.

לְסִכּוּם: אָב שֶׁמַּעֲנִישׁ אֶת בְּנוֹ, אֵין זוֹ הוֹכָחָה שֶׁהוּא אוֹהֲבוֹ, כִּי יִתָּכֵן שֶׁזֶּה מַפְרִיעַ לָאָב מִכָּל סִבָּה שֶׁהִיא [כָּבוֹד אוֹ דְּחִיָּה מַצְפּוּנִית מֵהַמַּעֲשֶׂה. שֶׁהֲרֵי גַּם אִם נִרְאֶה אָדָם זָר שֶׁעוֹשֶׂה עֲבֵרָה, זֶה מַפְרִיעַ לָנוּ, וְאִם הָיְתָה לָנוּ אֶפְשָׁרוּת, הָיִינוּ מַעֲנִישִׁים אוֹתוֹ].

אוּלָם אִם רוֹאִים שֶׁהָאָב שׁוֹקֵד עַל תִּקּוּן הַיֶּלֶד בַּדֶּרֶךְ הַחִיּוּבִית מוּסָרִית וְלֹא חוֹשֵׂךְ מַאֲמָץ - זֶה מַרְאֶה שֶׁהוּא אוֹהֵב אוֹתוֹ.

בֵּין כָּךְ וּבֵין כָּךְ, הַמַּסְקָנָא הַמִּתְבַּקֶּשֶׁת מִכָּל הַפֵּרוּשִׁים הַנַּ"ל - שֶׁאֵין לַחְסֹךְ בְּתוֹכַחַת מוּסָר, וַאֲפִלּוּ עַל דְּבָרִים קְטַנִּים.

אוּלָם לְעֻמַּת זֹאת רָאִינוּ בְּסִפְרֵי (דברים א, ג): "וַיְהִי בְּאַרְבָּעִים שָׁנָה" וְגוֹ', וּמְלַמֵּד שֶׁלֹא הוֹכִיחָם [מֹשֶׁה] אֶלָּא סָמוּךְ לַמִּיתָה. מִמִּי לָמַד? מִיַּעֲקֹב! שֶׁלֹא הוֹכִיחַ לְבָנָיו אֶלָּא סָמוּךְ לַמִּיתָה וְגוֹ'. "רְאוּבֵן בְּכֹרִי אַתָּה" (בראשית מט, ג) - אָמַר לוֹ: בְּנִי, אֹמַר לְךָ מִפְּנֵי מָה לֹא הוֹכַחְתִּיךָ כָּל הַשָּׁנִים הַלָּלוּ, שֶׁלֹא תַנִּיחֵנִי וְתֵלֵךְ וְתִדְבַּק בְּעֵשָׂו אָחִי.

וּמִפְּנֵי אַרְבָּעָה דְבָרִים אֵין מוֹכִיחִים אֶת הָאָדָם אֶלָּא סָמוּךְ לַמִּיתָה:

א. כְּדֵי שֶׁלֹא יְהֵא מוֹכִיחוֹ וְחוֹזֵר וּמוֹכִיחוֹ.

ב. וּכְדֵי שֶׁלֹא יִהְיֶה חֲבֵרוֹ רוֹאֵהוּ וּמִתְבַּיֵּשׁ הֵימֶנּוּ.

ג. שֶׁלֹא יְהֵא בְלִבּוֹ עָלָיו.

[ד. וְשֶׁלֹא יַנִּיחֶנּוּ וְיֵלֵךְ, שֶׁהַתּוֹכָחָה מְבִיאָה לִידֵי שָׁלוֹם. וְכֵן אַתָּה מוֹצֵא בְּאַבְרָהָם, שֶׁנֶּאֱמַר (בראשית כא, כה): "וְהוֹכִחַ אַבְרָהָם אֶת אֲבִימֶלֶךְ עַל אֹדוֹת" וְגוֹ', וּמַה הוּא אוֹמֵר (שם פס' כז)? "וַיִּכְרְתוּ שְׁנֵיהֶם בְּרִית". וְכֵן הוּא אוֹמֵר בְּיִצְחָק (שם כו, כז): "וַיֹּאמֶר אֲלֵיהֶם יִצְחָק מַדּוּעַ בָּאתֶם אֵלַי וְאַתֶּם שְׂנֵאתֶם אֹתִי", וְאוֹמֵר (שם פס' ל): "וַיְשַׁלְּחֵם יִצְחָק וַיֵּלְכוּ מֵאִתּוֹ בְּשָׁלוֹם"]. עַד כָּאן דִּבְרֵי הַסִּפְרֵי.

הִנֵּה מְבֹאָר, שֶׁמַּטְּרַת הַתּוֹכָחָה הִיא לְהָבִיא שָׁלוֹם, דְּהַיְנוּ, רְגִיעָה וִיחָסִים טוֹבִים עִם הַמּוּכָח. וַאֲפִלּוּ יַעֲקֹב אָבִינוּ חָשַׁשׁ לְהוֹכִיחַ אֶת בְּנוֹ הַצַּדִּיק רְאוּבֵן מִשּׁוּם שֶׁחָשַׁשׁ שֶׁיַּנִּיחַ אוֹתוֹ וְיֵלֵךְ לְעֵשָׂו. וּמַדּוּעַ יַעֲזֹב אוֹתוֹ? מִשּׁוּם שֶׁרְאוּבֵן עָלוּל לָקוּץ בַּתּוֹכָחָה, וּכְדֵי לֹא "לִסְבֹּל" מִמֶּנָּה, הוּא הָיָה עָלוּל לְהַעְדִּיף לְהַנִּיחַ אֶת יַעֲקֹב וּלְהִדָּבֵק בְּעֵשָׂו.

וּמַהִי הַסִּבָּה לָקוּץ בַּתּוֹכָחָה? הַסִּפְרֵי מוֹנֶה אַרְבַּע סִבּוֹת אֶפְשָׁרִיּוֹת:

א. כְּדֵי שֶׁלֹא יְהֵא מוֹכִיחוֹ וְחוֹזֵר וּמוֹכִיחוֹ. וּמְבֹאָר שָׁם בְּשִׂפְתֵי חֲכָמִים (אות נ): מִשּׁוּם שֶׁאָדָם שֶׁאֵינוֹ סָמוּךְ לְמִיתָתוֹ, דַּרְכּוֹ לְהוֹכִיחַ מְעַט מְעַט, שֶׁהֲרֵי הוּא יָכוֹל מִדֵּי פַעַם לְהוֹכִיחַ אוֹתוֹ, וְאִם כֵּן, מַדּוּעַ לְמַהֵר? וּמִתּוֹךְ כָּךְ שֶׁחוֹזֵר וּמוֹכִיחוֹ פְּעָמִים רַבּוֹת, אֲזַי לַמּוּכָח יֵשׁ הַרְגָּשָׁה רָעָה. הוּא מַרְגִּישׁ שֶׁלַּמּוֹכִיחַ יֵשׁ שִׂנְאָה מְסֻיֶּמֶת כְּלַפָּיו, שֶׁלָּכֵן הוּא חוֹזֵר וּמוֹכִיחוֹ. זֶה טִבְעוֹ שֶׁל עוֹלָם - אִם מוֹכִיחִים פְּעָמִים רַבּוֹת, זֶה גּוֹרֵם לַמּוּכָח הַרְגָּשָׁה שֶׁל רִחוּק מֵהַמּוֹכִיחַ [וְלַעֲנִיּוּת דַּעְתִּי אֶפְשָׁר לְפָרֵשׁ, שֶׁמּוֹכִיחוֹ תוֹכָחָה שְׁלֵמָה, וְכַאֲשֶׁר חוֹזֵר הַמּוּכָח לְאִוַּלְתּוֹ, מִמֵּילָא לַמּוֹכִיחַ יֵשׁ מָקוֹם לַחֲזֹר עַל תּוֹכַחְתּוֹ, וְכַמּוּבָן שֶׁזּוֹ הַרְגָּשָׁה לֹא נְעִימָה לַמּוּכָח, שֶׁמּוֹלִידָה בוֹ שִׂנְאָה לַמּוֹכִיחַ].

ב. וּכְדֵי שֶׁלֹא יִהְיֶה חֲבֵרוֹ רוֹאֶה בוֹ וּמִתְבַּיֵּשׁ הֵימֶנּוּ. תּוֹכָחָה עֲלוּלָה לִגְרֹם לַמּוּכָח לְהַרְגִּישׁ שֶׁהוּא דְמוּת שְׁלִילִית בְּעֵינֵי הַמּוֹכִיחַ, וְאִם כֵּן, כַּאֲשֶׁר הַמּוֹכִיחַ פּוֹגֵשׁ אוֹתוֹ, אֲזַי הַמּוּכָח חוֹשֵׁב שֶׁהַמּוֹכִיחַ מִסְתַּכֵּל עָלָיו מֵהַמַּבָּט שֶׁהִצְטַיֵּר כְּתוֹצָאָה מִן הַתּוֹכָחָה, וְלָכֵן הוּא מִתְבַּיֵּשׁ, וְסָבִיר לְהַנִּיחַ שֶׁהוּא לֹא יִשְׂמַח לִהְיוֹת בְּחֶבְרַת הַמּוֹכִיחַ. וְהַטַּעַם פָּשׁוּט - אֵין מִי שֶׁשָּׂשׂ לְהֵרָאוֹת כִּדְמוּת שְׁלִילִית אוֹ לֹא מַסְפִּיק חִיּוּבִית.

ג. וְשֶׁלֹא יְהֵא בְלִבּוֹ עָלָיו. כַּאֲשֶׁר מוֹכִיחִים אֶת הֶחָבֵר כַּנַּ"ל, אֲזַי הֶחָבֵר עָלוּל לְהַרְגִּישׁ שֶׁחֲבֵרוֹ מִתְנַכֵּל אֵלָיו, וְהוּא עָלוּל לִרְאוֹת בּוֹ כְּמִתְחָרֶה, וּמִמֵּילָא בְּלִבּוֹ יְהֵא עָלָיו, דְּהַיְנוּ, יִשְׁמֹר לוֹ בְּלִבּוֹ טִינָה.

ד. וְשֶׁלֹא יַנִּיחֶנּוּ וְיֵלֵךְ. וְזֹאת מֵהַסִּבָּה הַנַּ"ל: הַיֶּלֶד לֹא יִרְצֶה לְהַרְגִּישׁ לֹא בְנוֹחַ, וְהוּא עָלוּל לַעֲזֹב אֶת הַמּוֹכִיחַ וְלָלֶכֶת.

לְעֻמַּת זֹאת, כַּאֲשֶׁר הַתּוֹכָחָה סָמוּךְ לַמִּיתָה, אֵין לַחְשֹׁשׁ לַטְּעָמִים הַנַּ"ל, שֶׁהֲרֵי הַתּוֹכָחָה אֲמִתִּית וְאֵין לַמּוּכָח מִמִּי לְהִתְבַּיֵּשׁ, וּמִמֵּילָא אֵין לוֹ סִבָּה לַעֲזֹב לְכִוּוּן אַחֵר.

מֵעַתָּה יֵשׁ לָנוּ לְהָבִין, שֶׁלֹא כָּל תּוֹכָחָה רְצוּיָה.

וְרָאִיתִי בְּשִׂפְתֵי חֲכָמִים (שם אות נ) שֶׁשָּׁאַל, הֲרֵי כְּתִיב "הוֹכֵחַ תּוֹכִיחַ אֶת עֲמִיתֶךָ", וְדָרְשׁוּ חֲזַ"ל (ב"מ לא ע"א), שֶׁיֵּשׁ לְהוֹכִיחַ וְלַחֲזֹר וּלְהוֹכִיחַ אֲפִלּוּ מֵאָה פְּעָמִים, וְאִם כֵּן, רָצוּי שֶׁיּוֹכִיחוֹ וְשׁוּב יַחֲזֹר וְיוֹכִיחוֹ? וְעַל זֶה עָנָה הַשִּׂפְתֵי חֲכָמִים: מַה שֶּׁכָּתוּב "הוֹכֵחַ" וְגוֹ' - זֶה בִּשְׁעַת מַעֲשֶׂה, וּמַה שֶּׁאָמְרוּ בְּסִפְרֵי שֶׁלֹא יְהֵא חוֹזֵר וּמוֹכִיחוֹ - הַיְנוּ שֶׁלֹא בִּשְׁעַת מַעֲשֶׂה. וְהַהִגָּיוֹן בְּחִלּוּק זֶה הוּא פָּשׁוּט: בִּשְׁעַת מַעֲשֶׂה עֲדַיִן יֵשׁ תּוֹעֶלֶת לִמְנֹעַ אֶת הַמַּעֲשֶׂה הַשְּׁלִילִי, וְלָכֵן, כְּדֵי לִמְנֹעַ אֶת הַמַּעֲשֶׂה, עָלֵינוּ שׁוּב לְהוֹכִיחַ. וּלְעֻמַּת זֹאת - שֶׁלֹא בִּשְׁעַת מַעֲשֶׂה - אֶת הַמַּעֲשֶׂה אֵין לְהָשִׁיב, וּמַה תּוֹעִיל הַתּוֹכָחָה?

בְּסִכּוּם לָמַדְנוּ, שֶׁיֵּשׁ סִבּוֹת רַבּוֹת הָעֲלוּלוֹת לְהַכְשִׁיל אֶת מַטְּרַת הַתּוֹכָחָה, עַל כֵּן עָלֵינוּ לִלְמֹד כֵּיצַד לְהוֹכִיחַ, כַּמָּה לְהוֹכִיחַ, אֶת מִי לְהוֹכִיחַ וְכוּ'. הָבָה נְנַסֶּה לַעֲמֹד עַל הַנְּקֻדּוֹת הַנַּ"ל וְעַל נְקֻדּוֹת נוֹסָפוֹת.

~ התוכחה טעונה זהירות יתר

אַף עַל פִּי שֶׁהַתּוֹכָחָה הִיא כְּלִי חִנּוּכִי כְּמוֹ הָעִדּוּד, מִכָּל מָקוֹם יֵשׁ בֵּינֵיהֶם הֶבְדֵּלִים בְּדַרְכֵי הַפְּעֻלָּה, בַּמִּנּוּן וְכוּ'. הִנֵּה לְדֻגְמָא, הָעִדּוּד - אֲפִלּוּ אִם נַרְבֶּה בִּנְדִיבוּת בְּעִדּוּד, אֵין חֲשָׁשׁ לְנֵזֶק וּדְחִיָּה שֶׁל הַמְעֻדָּד, לְעֻמַּת זֹאת בַּתּוֹכָחָה - אֵין הַדָּבָר כֵּן.

כַּיָּדוּעַ, טִבְעוֹ שֶׁל עוֹלָם שֶׁלֹא נוֹחַ לוֹ לִשְׁמֹעַ תּוֹכָחָה, וַאֲפִלּוּ עַל תּוֹכָחָה הַנִּצְרֶכֶת אֲנַחְנוּ מִתְפַּלְלִים שֶׁתִּשָּׁמַע, קַל וָחֹמֶר לְתוֹכָחָה יְתֵרָה שֶׁהִיא עֲלוּלָה לִגְרֹם לִסְלִידָה, וְלִפְעָמִים אֲפִלּוּ לְתוֹצָאָה הֲפוּכָה מֵהַמַּטָּרָה שֶׁלִּשְׁמָהּ אֲנַחְנוּ מוֹכִיחִים, וְזֹאת מִשּׁוּם שֶׁהַיֶּלֶד מֵבִין שֶׁמּוֹכִיחִים אוֹתוֹ לְלֹא צֹרֶךְ וּלְלֹא הַצְדָּקָה [לְפִי רְאוּת עֵינָיו], וְאָז, בְּהִצְטָרֵף אִי הַנּוֹחוּת מֵהַתּוֹכָחָה וּרְאִיַּת הָ"עָוֶל" בַּתּוֹכָחָה, זֶה מוֹלִיד רָצוֹן לְמֶרֶד. הַיֶּלֶד אֵינוֹ רוֹצֶה לִשְׁמֹעַ אֶת הַתּוֹכָחָה, עֲבוּרוֹ זֶה נִרְאֶה כִּפְגִיעָה, כַּעֲקִיצָה שֶׁלֹא מַגִּיעָה לוֹ, וְעַל כָּךְ הוּא יוֹצֵר "מַעֲרֶכֶת הֲגַנָּה", וּמִמֵּילָא הַתּוֹכָחָה תִּפֹּל עַל אָזְנַיִם וְלֵב אֲטוּמִים. וּכְבָר אָמְרוּ חֲזַ"ל: כְּשֵׁם שֶׁמִּצְוָה עַל אָדָם לוֹמַר דָּבָר הַנִּשְׁמָע, כָּךְ מִצְוָה עַל אָדָם שֶׁלֹא לוֹמַר דָּבָר שֶׁאֵינוֹ נִשְׁמָע! (יבמות סה ע"ב).

אֲשֶׁר עַל כֵּן, עָלֵינוּ לְהִזָּהֵר בְּמִשְׁנֵה זְהִירוּת לְהוֹכִיחַ בַּמִּדָּה הַנְּכוֹנָה, וּבְמָקוֹם שֶׁיֵּשׁ סָפֵק עַד כַּמָּה לְהוֹכִיחַ - עָלֵינוּ לְהוֹכִיחַ בַּמִּינִימוּם שֶׁוַּדַּאי נִצְרָךְ, וּבְמַה שֶּׁאֲנַחְנוּ מְסֻפָּקִים - יֵשׁ לְהִמָּנַע מִלְּהוֹכִיחַ, וּמִמֵּילָא לֹא יִהְיֶה לָנוּ הַחֲשָׁשׁ הַנַּ"ל, אֶלָּא אַדְּרַבָּה - יִתָּכֵן מְאֹד שֶׁגַּם בַּתּוֹכָחָה הַמּוּעֶטֶת [אוֹ שֶׁנִּרְאֵית לָנוּ מוּעֶטֶת] הַיֶּלֶד יְתַקֵּן אֶת מַעֲשָׂיו. כַּיָּדוּעַ, כָּל יֶלֶד לֹא מְעֻנְיָן בְּתוֹכָחָה, וְלָכֵן אֲפִלּוּ בִּמְעַט תּוֹכָחָה, הַיֶּלֶד עָשׂוּי לְשַׁנּוֹת אֶת דַּרְכּוֹ לְטוֹבָה.

~ לשם מה אתה מוכיח?

{P לִפְנֵי שֶׁמּוֹכִיחִים יֵשׁ לִבְדֹּק מָה הַמַּטָּרָה. P יֵשׁ לִשְׁקֹל אֶת כְּדָאִיּוּת הַתּוֹכָחָה בְּמַבָּט כּוֹלֵל.}

מַעֲשֶׂה בְּזוּג צָעִיר שֶׁרָצוּ לְהִנָּשֵׂא, אוּלָם, בְּיָדְעָם אֶת מַצָּבָם הַכַּלְכָּלִי, יָשְׁבוּ יַחְדָּו וְטִכְּסוּ עֵצָה כֵּיצַד לַחְסֹךְ בַּהוֹצָאוֹת. וְהִנֵּה מָצְאוּ רַעְיוֹן! וּמַהוּ? פָּשׁוּט מְאֹד, הֵם מָצְאוּ אוּלָם שֶׁעֲלוּת הַהַשְׂכָּרָה שֶׁלּוֹ נְמוּכָה, וְהִזְמִינוּ מְנוֹת "קַיְיטְרִינְג" שֶׁעָלוּ בַּחֲמִשָּׁה דּוֹלָרִים פָּחוֹת מֵעֲלוּת מָנָה בְּאוּלַם חֲתֻנּוֹת - וְהִנֵּה לָהֶם חִסָּכוֹן! אוּלָם הֵם נִזְכְּרוּ שֶׁעֲדַיִן לֹא הִזְמִינוּ צַלָּחוֹת, מַפּוֹת וְסַכּוּ"ם. נוּ, אָז הוֹלְכִים לְהַזְמִין, וְכַמּוּבָן שֶׁצָּרִיךְ לְהַזְמִין מוּצָר שֶׁיַּשְׂבִּיעַ אֶת רְצוֹנָם. וּבְסִיַּעְתָּא דִשְׁמַיָּא הִשִּׂיגוּ מַעֲרֶכֶת שְׁלֵמָה בְּסַךְ שְׁלֹשָׁה דּוֹלָרִים לְכָל סֵט צַלָּחוֹת וְסַכּוּ"ם. וּמָה עִם הַהוֹבָלָה? כֵּן, זֶה עוֹלֶה חֲמִשִּׁים דּוֹלָר. רֶגַע, עֲדַיִן לֹא גָמַרְנוּ - שָׁכַחְנוּ מֶלְצָרִים! צָרִיךְ עֲשָׂרָה מֶלְצָרִים, וְכָל מֶלְצָר דּוֹרֵשׁ מֵאָה וַחֲמִשִּׁים שַׁ"ח, וְרַב הַמֶּלְצָרִים - שְׁלֹשׁ מֵאוֹת שַׁ"ח. גַּם שְׁתִיָּה כַּדָּת צָרִיךְ, גַּם קִנּוּחַ צָרִיךְ, וְגַם צֶוֶת מְנַקִּים לָאוּלָם, וְהוֹבָלָה לַמּוּצָרִים הַנּוֹסָפִים. בָּרוּךְ ה', הַזּוּג הָיָה נִמְרָץ, וְהַחֲתֻנָּה נֶעֶרְכָה בְּרֹב פְּאֵר וְהָדָר.

לְאַחַר הַחֲתֻנָּה עוֹשִׂים חֶשְׁבּוֹן, וְרוֹאִים שֶׁהַהַכְנָסוֹת הָיוּ מְעַטּוֹת לְעֻמַּת הַהוֹצָאוֹת. מַה קָּרָה? הַמֻּזְמָנִים קִמְּצוּ בַּמַּתָּנָה? לֹא! הַמַּתָּנוֹת הָיוּ מְכֻבָּדוֹת. הַזּוּג בּוֹדֵק אֶת הַהוֹצָאָה הַכְּלָלִית, וְהִנֵּה, לְתַדְהֵמָתָם, הֵם מְגַלִּים, שֶׁבְּסִכּוּם כְּלָלִי, עֲלוּת מָנָה עִם כָּל מַה שֶּׁמִּסָּבִיב הִגִּיעַ לִמְחִיר שֶׁל עֶשְׂרִים וּשְׁנַיִם דּוֹלָר בִּמְקוֹם שִׁבְעָה עָשָׂר דּוֹלָר בְּאוּלָם רָגִיל. הֵם הִפְסִידוּ!

מַטְּרָתָם אָמְנָם הָיְתָה לַחְסֹךְ - אֲבָל כַּאֲשֶׁר הֵם בִּצְּעוּ אֶת הָרְכִישָׁה, שָׁכְחוּ אֶת הַמַּטָּרָה, לֹא עָשׂוּ אֶת חֶשְׁבּוֹן הָעֲלוּת, וְגָרְמוּ לְתוֹצָאָה הֲפוּכָה.

מַטְּרַת הַסִּפּוּר הַנַּ"ל לְהַמְחִישׁ לָנוּ - כְּהוֹרִים - עַד כַּמָּה חָשׁוּב לָדַעַת אֶת הַמַּטָּרָה שֶׁלִּשְׁמָהּ אֲנַחְנוּ מוֹכִיחִים אֶת הַיֶּלֶד, וְלִבְדֹּק בְּצוּרָה זְהִירָה וּמְפֻכַּחַת - הַאִם בֶּאֱמֶת אֲנַחְנוּ עֲשׂוּיִים לְהַגִּיעַ לַמַּטָּרָה, אוֹ שֶׁמֶּא, חַס וְחָלִילָה, אֲנַחְנוּ עֲלוּלִים לְהַשִּׂיג תּוֹצָאָה הֲפוּכָה, וְאָז כְּדַאי לְהִמָּנַע מֵהַתּוֹכָחָה, וּבִפְרָט בִּפְעֻלַּת תּוֹכָחָה הַדּוֹרֶשֶׁת זְהִירוּת־מִשְׁנֶה, וְכַנַּ"ל.

גַּם אַחֲרֵי שֶׁאֲנַחְנוּ יוֹדְעִים לְשֵׁם מָה אֲנַחְנוּ מוֹכִיחִים, עָלֵינוּ לִשְׁקֹל הַאִם זֶה כְּדַאי, אוֹ שֶׁמֶּא זֶה עָלוּל לִפְגֹּעַ בִּדְבָרִים אֲחֵרִים. אֵין מַטְּרָתֵנוּ לוֹמַר שֶׁיֵּשׁ לְפַחֵד מִלְּהוֹכִיחַ, אַדְּרַבָּה, יֵשׁ לְהוֹכִיחַ, אֶלָּא שֶׁהַמַּטָּרָה הִיא לָדַעַת לְהוֹכִיחַ בְּצוּרָה נְכוֹנָה.

הִנֵּה לְדֻגְמָא: הַיֶּלֶד בָּא וּמְסַפֵּר לְהוֹרָיו אֵיךְ שֶׁהוּא וַחֲבֵרוֹ לָמְדוּ יַחְדָּו, וּבָא יֶלֶד אַחֵר, וְאָז הֵם הִתְחִילוּ לְפַטְפֵּט. הָאָב, בְּשָׁמְעוֹ זֹאת, הוֹכִיחַ אֶת הַיֶּלֶד: אֵיךְ הֵעַזְתָּ לְפַטְפֵּט? זֶה מַמָּשׁ חֹסֶר מוּסָרִיּוּת! בּוֹשׁ וְהִכָּלֵם! וְכוּ'. וְשׁוּב הַיֶּלֶד מְסַפֵּר אֵיךְ שֶׁהוּא הֶחְבִּיא לַחֲבֵרוֹ אֶת הַתִּיק, וְהָאָב שׁוּב מוֹכִיחוֹ, וְשׁוּב הַיֶּלֶד מְסַפֵּר שֶׁהוּא חָלַם בַּשִּׁעוּר, וְכַמּוּבָן הָאָב לֹא חוֹסֵךְ שֵׁבֶט מוּסָרוֹ.

וְהִנֵּה, מֵאוֹתוֹ יוֹם, הָאָב רוֹאֶה שֶׁהַבֵּן הִפְסִיק לְסַפֵּר מַה נַּעֲשָׂה בַּלִּמּוּדִים וּבַחֶבְרָה, וְכַאֲשֶׁר הוּא שׁוֹאֵל אֶת בְּנוֹ מָה הַמַּצָּב - הַבֵּן עוֹנֶה: "הַכֹּל בְּסֵדֶר." וְנִכָּרִים הַדְּבָרִים שֶׁהַבֵּן מִתְחַמֵּק מִלְּסַפֵּר. מַה קָּרָה לַבֵּן? מַדּוּעַ הוּא לֹא מְסַפֵּר?

פָּשׁוּט מְאֹד, לַיֶּלֶד לֹא מִשְׁתַּלֵּם לְסַפֵּר! הוּא מְסַפֵּר לְהוֹרָיו בִּמְגַמָּה לִפְרֹק מִטְעָן שֶׁהִצְטַבֵּר אֶצְלוֹ וּלְהֵרָגַע, אֲבָל הוּא רוֹאֶה, שֶׁכָּל סִפּוּר גּוֹרֵר אַחֲרָיו תּוֹכָחָה, וְכַמּוּבָן זֶה לֹא נָעִים. בִּמְקוֹם לִפְרֹק מֶתַח וּלְהֵרָגַע, הוּא סוֹפֵג מִטְעָן נוֹסָף הַמַּגְבִּיר אֶת אִי הַשֶּׁקֶט שֶׁהוּא שָׁרוּי בּוֹ, וְאִם כֵּן, בִּשְׁבִיל מָה לְסַפֵּר? עָדִיף לְהַעְלִים. וְלָכֵן הוּא מִתְחַמֵּק.

נָכוֹן, הַשְּׁאֵלָה הִיא שְׁאֵלָה! וּבֶאֱמֶת מָה עוֹשִׂים? הַאִם לָתֵת לַיֶּלֶד לָלֶכֶת בִּשְׁרִירוּת לִבּוֹ?!

הַתְּשׁוּבָה - לֹא וָלֹא! לֹא יַעֲלֶה עַל הַדַּעַת לָתֵת לוֹ לָלֶכֶת בִּשְׁרִירוּת לִבּוֹ, אוּלָם עִם זֹאת יֵשׁ לָדַעַת, שֶׁמִּלְּבַד הַתּוֹכָחָה הַיְשִׁירָה, יֵשׁ דְּרָכִים אֲחֵרוֹת לְפִתְרוֹן בְּעָיוֹת, וְלָכֵן עָדִיף לְמַעֵט בַּמִּנּוּן שֶׁל הַתּוֹכָחָה וּלְגַוֵּן גַּם בִּדְרָכִים אֲחֵרוֹת.

הִנֵּה, אֶפְשָׁר לְצַיֵּר מַה מַּרְגִּישׁ הֶחָבֵר שֶׁהֵצִיקוּ לוֹ, וּנְצַיֵּר זֹאת בְּלִי לְהַאֲשִׁים אוֹתוֹ שֶׁהוּא עָשָׂה עָוֶל וְכוּ'. הִנֵּה דֻּגְמָא: אִם הַבֵּן מְסַפֵּר שֶׁהוּא וַחֲבֵרוֹ הֶעְלִימוּ חֲפָצִים אִישִׁיִּים שֶׁל חֲבֵרָם לְסַפְסַל הַלִּמּוּדִים, וְהַיֶּלֶד פָּחַד וְכוּ' - הָאָב יָכוֹל לְהִשְׁתַּתֵּף כָּךְ: "בֶּטַח הוּא הִתְבַּלְבֵּל לְגַמְרֵי, זוֹ הַרְגָּשָׁה נוֹרָאָה! וּמֶה הָיָה בַּסּוֹף? הוּא בָּכָה? מִסְכֵּן, הוּא לֹא יָדַע מַה קּוֹרֶה. בְּוַדַּאי הוּא חָשַׁשׁ שֶׁהַחֲפָצִים לֹא יוּשְׁבוּ אֵלָיו, הוּא לֹא יָדַע מָה אַתֶּם חוֹשְׁבִים." עַד כָּאן הַהִשְׁתַּתְּפוּת שֶׁל הָאָב בַּ"חֲוָיוֹת הַסִּפּוּר".

בְּצוּרָה כָּזֹאת אֵין הַאֲשָׁמָה מְחַיֶּבֶת, אֲבָל יֵשׁ לַיֶּלֶד מוּדָעוּת לַמַּשְׁמָעוּת וְלַהַשְׁלָכוֹת שֶׁל הַמַּעֲשֶׂה. כְּמוֹ כֵן אֶפְשָׁר עַל יְדֵי לִמּוּד עָקִיף עַל הַנּוֹשֵׂא אוֹ עַל יְדֵי תִקְשֹׁרֶת עִם הָרַב הַמְלַמֵּד, וְלִפְעָמִים אֶפְשָׁר גַּם לְהִתְעַלֵּם בְּמִקְרִים מְסֻיָּמִים [וְעִם זֹאת, יֵשׁ לְהַקְפִּיד לֹא לָתֵת לַמְלַמֵּד תְּמוּנָה שֶׁהַבֵּן מֻשְׁחָת כְּתוֹצָאָה מִסִּפּוּר הַמַּעֲשֶׂה, אֶלָּא יֵשׁ לְצַיֵּר זֹאת כְּמַעֲשֶׂה הַנּוֹבֵעַ מִתֹּם לֵב וְחֹסֶר מוּדָעוּת, וְאֵינוֹ אָפְיָנִי לַבֵּן]. בְּדֶרֶךְ כָּזֹאת הַיֶּלֶד לֹא יַגִּיעַ לְמַסְקָנָא, שֶׁהַסִּפּוּר שֶׁהוּא מְגַלֶּה גּוֹרֵם לוֹ לְאִי נְעִימוּת. וְכַמּוּבָן, בָּזֶה אֲנַחְנוּ מְסִירִים אֶת הַגּוֹרֵם הַמּוֹנֵעַ מֵהַיֶּלֶד לְשַׁתֵּף אוֹתָנוּ בַּחֲוָיוֹתָיו.

וְעַל כְּגוֹן זֶה אָמְרוּ חֲכָמִים: "סוֹף מַעֲשֶׂה בְּמַחֲשָׁבָה תְּחִלָּה" (פיוט לכה דודי. ומקורו בספר הכוזרי סוף מאמר ג', ובהקדמת המתרגם לספר חובות הלבבות ריש שער הבחינה, וע"ע להרע"ב אבות פ"ג משנה ט').

~ דוגמא אישית

{P יֵשׁ לְהַקְפִּיד שֶׁהַיֶּלֶד יִרְאֶה קַו בָּרוּר גַּם בְּהִתְנַהֲגוּת הַהוֹרִים P גַּם אִם הַהוֹרִים לֹא מְבַצְּעִים אֶת מַה שֶּׁהֵם דּוֹרְשִׁים, מִכָּל מָקוֹם הַכָּבוֹד וְהִשְׁתּוֹקְקוּת לְאוֹתוֹ עִנְיָן עֲשׂוּיִים לְהַוּוֹת מַעֲנֶה הוֹלֵם}

כְּמוֹ שֶׁכָּתַבְנוּ בְּפֶרֶק הַמִּשְׁמַעַת, דֻּגְמָא אִישִׁית הִיא - שֶׁכָּל דְּרִישׁוֹת הַהוֹרִים מֵהַיֶּלֶד תִּהְיֶינָה גְּלוּמוֹת בְּאִישִׁיּוּת הַהוֹרִים. וְאִם בְּעִנְיַן מִשְׁמַעַת כָּךְ, קַל וָחֹמֶר מְדֻבָּר בְּתוֹכָחָה שֶׁאֵינָהּ נְעִימָה לָאֹזֶן. אִם הִתְנַהֲגוּת הַהוֹרִים תִּהְיֶה סוֹתֶרֶת אֶת תֹּכֶן הַתּוֹכָחָה, הַתּוֹכָחָה עֲלוּלָה לְהָבִיא לְנֵזֶק יוֹתֵר מֵהַתּוֹעֶלֶת, אִם בִּכְלָל תִּהְיֶה.

לְדֻגְמָא: עוֹמֵד הָאָב וּמוֹכִיחַ אֶת בְּנוֹ: "בְּנִי, מַדּוּעַ אַתָּה מְדַבֵּר דִּבְרֵי חֻלִּין בְּבֵית הַכְּנֶסֶת, הֲרֵי זֶה מָקוֹם קָדוֹשׁ, וּמִי שֶׁמְּדַבֵּר שָׁם דִּבְרֵי חֻלִּין אֵין לוֹ חֵלֶק בֵּאלֹקֵי יִשְׂרָאֵל? זֶה חָמוּר מְאֹד" וְכוּ'. וְהִנֵּה, כַּעֲבֹר מִסְפַּר יָמִים, הַבֵּן רוֹאֶה אֶת אָבִיו מְדַבֵּר דִּבְרֵי חֻלִּין אוֹ צוֹחֵק עִם יְדִידָיו בְּבֵית הַכְּנֶסֶת.

תּוֹכָחָה שֶׁכָּזוֹ עֲלוּלָה לְהָבִיא נֵזֶק יוֹתֵר מִתּוֹעֶלֶת - הֵן שֶׁהַיֶּלֶד יַסִּיק מַסְקָנָא שֶׁדִּבְרֵי אָבִיו אֵינָם מְדֻיָּקִים וּבֶאֱמֶת אֵין זֶה חָמוּר כְּלָל, וְהָרְאָיָה לְכָךְ הִיא - הִנֵּה אָבִיו מְדַבֵּר! וְאִם זֶה הָיָה חָמוּר כָּל כָּךְ, מַדּוּעַ אָבִיו מְדַבֵּר?! וְעוֹד, הוּא עָלוּל לְפַתֵּחַ זִלְזוּל כְּלַפֵּי אָבִיו וּכְלַפֵּי דְבָרָיו, שֶׁהֲרֵי הוּא נוֹכָח לָדַעַת שֶׁלֹא תָמִיד יֵשׁ לְאָבִיו "כִּסּוּי" עַל דְּבָרָיו. וְגַם כַּאֲשֶׁר מְדֻבָּר בְּיֶלֶד שֶׁמַּעֲרִיץ מְאֹד אֶת אָבִיו, אוּלַי הוּא לֹא יְזַלְזֵל, אֲבָל יֵשׁ חֲשָׁשׁ רְצִינִי שֶׁהַבֵּן יִהְיֶה מְבֻלְבָּל, מִשּׁוּם שֶׁמִּצַּד אֶחָד הָאָב מְהַוֶּה כְּשֵׁם נִרְדָּף לְהַעֲרָצָה, וּמֵאִידָךְ - הַבֵּן רוֹאֶה בְּאָבִיו כְּאִישׁ שֶׁאֵין כִּסּוּי לִדְבָרָיו, וְאֵין לְךָ בִּלְבּוּל גָּדוֹל מִזֶּה!

אָמְנָם נִשְׁאֶלֶת הַשְּׁאֵלָה: אִם הוֹרִים לְקוּיִים בְּדָבָר מְסֻיָּם, הַאִם נִגְזָר עַל הַיֶּלֶד לִלְקוֹת גַּם הוּא בְּאוֹתוֹ דָבָר, הַאִם אֵין אֶפְשָׁרוּת לְכַוְּנוֹ לְכָךְ?

הַתְּשׁוּבָה הִיא: אֶפְשָׁר וְאֶפְשָׁר לְנַסּוֹת, אוּלָם יֵשׁ לַעֲשׂוֹת זֹאת בְּדֶרֶךְ נְכוֹנָה.

כֵּיצַד?

הִנֵּה בַּדֻּגְמָא הַנַּ"ל, שֶׁהָאָב מְדַבֵּר בְּבֵית הַכְּנֶסֶת, כַּמּוּבָן שֶׁהַתִּקּוּן הַטּוֹב בְּיוֹתֵר הוּא, שֶׁהָאָב יְשַׁמֵּשׁ דֻּגְמָא וְיִמָּנַע מִלְּדַבֵּר בְּבֵית הַכְּנֶסֶת. אוּלָם בְּמִקְרֶה שֶׁהָאָב יוֹדֵעַ בְּעַצְמוֹ שֶׁהוּא לֹא יַצְלִיחַ בְּקַלּוּת וּבִמְהֵרָה לַעֲמֹד בְּכָךְ מִכָּל סִבָּה שֶׁהִיא - יֵשׁ לְפָנָיו אֶפְשָׁרֻיּוֹת שׁוֹנוֹת לְהוֹכִיחוֹ. בֵּין הָאֶפְשָׁרֻיּוֹת:

א. לוֹמַר לְאָדָם אַחֵר, שֶׁאָכֵן מְהַוֶּה דֻגְמָא לְכָךְ, לְהוֹכִיחַ אֶת הַבֵּן עַל כָּךְ [כַּמּוּבָן, בְּלִי שֶׁהַבֵּן יֵדַע שֶׁהָאָב יָזַם זֹאת], וּמִמֵּילָא גַם אִם יִרְאֶה אֶת אָבִיו מְדַבֵּר בְּבֵית הַכְּנֶסֶת, הוּא יָבִין שֶׁזֶּה שְׁלִילִי, וְאֵין זוֹ סְתִירָה גְמוּרָה לְמַה שֶּׁהוּא שָׁמַע מֵהַמּוֹכִיחַ, שֶׁהֲרֵי דִּבְרֵי הַמּוֹכִיחַ הָיוּ אֲמִתִּיִּים וּמְשַׁכְנְעִים, וְגַם אֶת הַמּוֹכִיחַ הוּא לֹא רָאָה מְדַבֵּר.

ב. שֶׁהָאָב יֹאמַר כְּמֵסִיחַ לְפִי תֻמּוֹ: "אוֹי, כַּמָּה צַר לִי שֶׁאֵינִי מִתְגַּבֵּר עַל הַדִּבּוּר בְּבֵית הַכְּנֶסֶת, כַּמָּה קָשֶׁה כְּשֶׁמִּתְרַגְּלִים לְדַבֵּר, זֶה מַמָּשׁ חֲבָל, וּבִפְרָט שֶׁהָעֹנֶשׁ חָמוּר מְאֹד וְכוּ'. בְּנִי חֲבִיבִי, אֲבַקֵּשׁ, אִם אֶפְשָׁר, שֶׁכַּאֲשֶׁר אֲדַבֵּר דִּבְרֵי חֻלִּין בְּבֵית הַכְּנֶסֶת, תִּרְמֹז לִי עַל כָּךְ, וְאָז, כַּאֲשֶׁר אֶזָּכֵר, אֶמָּנַע גַּם אֲנִי מִלְּדַבֵּר. אוֹי, כַּמָּה זֶה חָמוּר! אוֹי, כַּמָּה זֶה מְצַעֵר!" וְכוּ'.

בְּצוּרָה שֶׁכָּזוֹ הוּא מַבִּיעַ צַעְרוֹ עַל דִּבּוּרָיו, וּכְמוֹ כֵן מְשַׁתֵּף אֶת בְּנוֹ בְּעֶזְרָה לְמִגּוּר הַבְּעָיָה. בְּנוֹסָף לְכָךְ, הוּא גוֹרֵם לַיֶּלֶד לְהִזְדַּהוֹת עִם הַתּוֹכָחָה.

דֻּגְמָא נוֹסֶפֶת:  הַהוֹרִים רוֹצִים לְהוֹכִיחַ אֶת בְּנָם שֶׁלֹא קָם מֻקְדָּם לַתְּפִלָּה. כַּמּוּבָן, שֶׁעַל הַהוֹרִים [קְרִי הָאָב] לְשַׁמֵּשׁ דֻּגְמָא וְלָקוּם מֻקְדָּם, אוּלָם אִם הָאָב מִסִּבּוֹת שׁוֹנוֹת לֹא מַצְלִיחַ לָקוּם מֻקְדָּם, יֵשׁ לְהוֹכִיחַ מֵהֶבֵּט אַחֵר, וְלֹא בְּכִוּוּן הַקִּימָה הַמֻּקְדֶּמֶת.

הָאָב יָכוֹל לוֹמַר: "חֲבָל שֶׁאֵינְךָ קָם מֻקְדָּם, זֶה גּוֹרֵם לְךָ לְאַחֵר לַתַּלְמוּד תּוֹרָה וּלְהַפְסִיד חֵלֶק מֵהַשִּׁעוּר, וְגַם הָרַב עָלוּל לְהַשְׁעוֹת אוֹתְךָ" וְכוּ'.

עַל תּוֹכָחָה בְּצוּרָה שֶׁכָּזוֹ אֵין מָקוֹם לְהַקְשׁוֹת: "מַדּוּעַ אַתָּה, אַבָּא, אֵינְךָ קָם?", שֶׁהֲרֵי הָאָב לֹא הוֹכִיחַ עַל הַקִּימָה הַמֻּקְדֶּמֶת גְּרֵידָא, אֶלָּא הוּא קָשַׁר אֶת עֹקֶץ הַתּוֹכָחָה בְּעִנְיַן הָאִחוּר לַתַּלְמוּד תּוֹרָה וְכָל הַתּוֹצָאוֹת הַשְּׁלִילִיּוֹת הַמִּתְלַוּוֹת לַאִחוּר, שֶׁבְּעֶצֶם אֵינָן קַיָּמוֹת אֵצֶל הָאָב, מִשּׁוּם שֶׁגַּם כַּאֲשֶׁר הָאָב קָם מְאֻחָר, הוּא מַצְלִיחַ לִמְצֹא מִנְיָן לְהִתְפַּלֵּל.

אֶפְשָׁרוּת נוֹסֶפֶת הִיא - לְהוֹכִיחַ עַל יְדֵי הָאִמָּא שֶׁאֵינָהּ מְאַחֶרֶת קוּם, וִיכוֹלָה בְּהֶחְלֵט לְהָגֵן וּלְנַמֵּק אֶת הַסִּבּוֹת שֶׁאָבִיו קָם מְאֻחָר - אִם אָכֵן אֶפְשָׁר לְנַמֵּק. אוֹ אֶפְשָׁר לוֹמַר: "נָכוֹן, אַבָּא קָם מְאֻחָר, וְאַף עַל פִּי שֶׁיֵּשׁ לוֹ סִבּוֹת מְאֹד מְאֹד נְחוּצוֹת הַיְדוּעוֹת לִי, בְּכָל זֹאת צַר לִי מְאֹד עַל הַהֶפְסֵד, וַחֲבָל מְאֹד שֶׁגַּם אַתָּה תַּפְסִיד. וּמַה גַּם, שֶׁעֲדַיִן אֵינְךָ יָכוֹל לְהַחְלִיט בְּאֵילוּ נְסִבּוֹת אַתָּה נִקְרָא אָנוּס. אַחֲרֵי הַכֹּל, אַתָּה זֶה לֹא אַבָּא!" וְכֵן עַל זוֹ הַדֶּרֶךְ.

{{"תֵּן לְחָכָם וְיֶחְכַּם עוֹד!" (משלי ט, ט).}}

~ לא בפני זרים

{P תּוֹכָחָה הִיא מִלְּשׁוֹן הוֹכָחָה. P הַתּוֹכָחָה בִּפְנֵי זָרִים מְטַשְׁטֶשֶׁת אֶת דַּעְתּוֹ שֶׁל הַמּוּכָח, וְאִם כֵּן זֶה הֶפֶךְ הַתּוֹכָחָה.}

אַחַד הַמַּחְסוֹמִים הָעִקָּרִיִּים אֵצֶל הַדַּרְשָׁן הוּא מַה שֶּׁנִּקְרָא "אֵימְתָא דְצִבּוּרָא" [אֵימַת הַצִּבּוּר]. הַדַּרְשָׁן יָכוֹל לִהְיוֹת תַּלְמִיד חָכָם עָצוּם, אוּלָם כַּאֲשֶׁר הוּא עוֹמֵד בִּפְנֵי צִבּוּר, הוּא מַרְגִּישׁ שֶׁנִּטָּל מִמֶּנּוּ כֹּחַ הַדִּבּוּר, וְזֹאת אַף עַל פִּי שֶׁהוּא שִׁנֵּן אֶת נוֹשֵׂא הַדְּרָשָׁה חָזוֹר וְשַׁנֵּן, וְיִתָּכֵן שֶׁגַּם חֲזָרוֹת בְּקוֹל רָם בֵּינוֹ לְבֵין עַצְמוֹ עָשָׂה. וּמִכָּל מָקוֹם, בְּעָמְדוֹ בִּפְנֵי הַצִּבּוּר, הוּא מַרְגִּישׁ קֹשִׁי לְדַבֵּר. וְהַשְּׁאֵלָה - מַדּוּעַ?

הַתְּשׁוּבָה הִיא: כַּאֲשֶׁר הוּא לְבַד בֵּינוֹ לְבֵין עַצְמוֹ, הוּא מְרַכֵּז אֶת מַחֲשַׁבְתּוֹ לַחֹמֶר שֶׁבּוֹ הוּא יְדַבֵּר, וְאָז הַדִּבּוּר קוֹלֵחַ מִפִּיו. זֶה טִבְעִי וּמוּבָן. אוּלָם כַּאֲשֶׁר הוּא עוֹמֵד בִּפְנֵי צִבּוּר, מַחֲשַׁבְתּוֹ מוּסֶטֶת אֶל הַצִּבּוּר: מַה חוֹשְׁבִים עָלַי? הַאִם כְּדַאי בִּכְלָל לְדַבֵּר? אוּלַי אֶתְבַּלְבֵּל? וְכוּ'. כָּךְ הוּא שָׁט בְּמַחֲשַׁבְתּוֹ מִתּוֹךְ לַחַץ, וּמִמֵּילָא מֹחוֹ מִתְעַרְבֵּב, וְנֶעְתַּק מִמֶּנּוּ כֹּחַ הַדִּבּוּר.

וְהִנֵּה לְעִנְיַן הַתּוֹכָחָה, הֲרֵי יָדוּעַ שֶׁהַמִּלָּה "תּוֹכָחָה" הִיא מִלְּשׁוֹן הוֹכָחָה, דְּהַיְנוּ, לְהַגִּיעַ לְדָבָר בָּרוּר, דָּבָר מוּכָח. כַּאֲשֶׁר אַתָּה מוֹכִיחַ, אַתָּה בְּעֶצֶם מֵסִיר אֶת הַלּוֹט וְאֶת הַטִּשְׁטוּשׁ מֵאוֹתוֹ מַעֲשֶׂה וּמַבְהִיר אֶת הָעִנְיָן, אַתָּה מוֹכִיחַ אוֹתוֹ. זוֹהִי הַתּוֹכָחָה! וְכַמּוּבָן, הַתּוֹכָחָה - הוֹכָחָה - הַבְהָרָה - תַּשִּׂיג אֶת מַטְּרָתָהּ רַק כַּאֲשֶׁר הָאָדָם שֶׁטָּעוּן תּוֹכָחָה מְרֻכָּז בַּתּוֹכָחָה גְּרֵידָא וְאֵינוֹ נָתוּן לְמַחֲשָׁבוֹת אֲחֵרוֹת טוֹרְדָנִיּוֹת.

וְאַחַד הַמִּכְשׁוֹלִים לַתּוֹכָחָה הוּא, כַּאֲשֶׁר הַתּוֹכָחָה נֶאֱמֶרֶת בִּפְנֵי זָרִים, וּבִפְרָט בִּפְנֵי אֲנָשִׁים שֶׁהַמּוּכָח בּוֹשׁ מֵהֶם בִּמְיֻחָד. וְזֹאת מִשּׁוּם, שֶׁבִּמְקוֹם שֶׁהַמּוּכָח יַחְשֹׁב עַל הַתּוֹכָחָה, הוּא חוֹשֵׁב מִתּוֹךְ לַחַץ עַל מַה שֶּׁיַּחְשְׁבוּ הַסּוֹבְבִים אוֹתוֹ שֶׁשָּׁמְעוּ אֶת הַתּוֹכָחָה. מַחֲשַׁבְתּוֹ מִתְעַרְבֶּבֶת וּמְחַפֶּשֶׂת בְּקַדַּחְתָּנוּת מִפְלָט מֵהַבּוּשָׁה שֶׁאֵלֶיהָ הוּא נִקְלָע. מִפְלָט זֶה יָכוֹל לְהִתְבַּטֵּא בְּבֶכִי, בִּבְרִיחָה מֵהַמָּקוֹם, בְּהַכְחָשַׁת הַתּוֹכָחָה, אוֹ בְּהַתְקָפַת־נֶגֶד הִיסְטֶרִית [וְזֹאת מִלְּבַד הַסִּימְפְּטוֹם שֶׁל הַהַסְמָקָה בַּפָּנִים, "אָזִיל חִוָּרָא וְאָתֵי סוּמָקָא"], וּמִמֵּילָא לֹא הִשַּׂגְנוּ אֶת מַטְּרַת הַתּוֹכָחָה - הוֹכָחָה, הַבְהָרָה, אֶלָּא אֶת הַהֵפֶךְ.

זֹאת וְעוֹד, כַּאֲשֶׁר מוֹכִיחִים בִּפְנֵי זָרִים, גַּם לַמּוֹכִיחַ עֲלוּלוֹת לִהְיוֹת תַּקָּלוֹת. לְדֻגְמָא: אִם הַמּוּכָח יַעֲנֶה תְשׁוּבָה שֶׁאָכֵן הִיא אֲמִתִּית, אוּלָם מִתּוֹךְ הַתְּשׁוּבָה נִכָּר שֶׁהַמּוֹכִיחַ דִּבֵּר בְּצוּרָה לֹא אַחֲרָאִית - הַמַּעֲמָד בִּפְנֵי זָרִים עָלוּל לִגְרֹם לַמּוֹכִיחַ לְנַסּוֹת לְהַצְדִּיק אֶת תּוֹכַחְתּוֹ. וְאַף עַל פִּי שֶׁבְּמַחֲשָׁבָה שְׁנִיָּה מִתּוֹךְ שִׁקּוּל הַדַּעַת הוּא הָיָה מוֹדֶה שֶׁאָכֵן הוּא שָׁגָה בְּתוֹכַחְתּוֹ, אוּלָם כֵּיוָן שֶׁהוּא נָתוּן לַלַּחַץ שֶׁל הַבּוּשָׁה, יֵשׁ לוֹ דַּחַף לְהָשִׁיב תְּשׁוּבָה שֶׁתָּגֵן עַל כְּבוֹדוֹ. וְעַל כְּגוֹן זֶה נֶאֱמַר: "כִּי הַשֹּׁחַד יְעַוֵּר פִּקְחִים וִיסַלֵּף דִּבְרֵי צַדִּיקִים" (שמות כג, ח) [וּפֵרַשׁ רַשִׁ"י: דְּבָרִים הַמְצֻדָּקִים].

וּמִכָּאן נָבִין כַּמָּה חָשׁוּב שֶׁהַהוֹרִים לֹא יוֹכִיחוּ אֶת הַיֶּלֶד בִּפְנֵי זָרִים - אִם מִשּׁוּם שֶׁהַיֶּלֶד לֹא יָבִין אֶת הַתּוֹכָחָה עֵקֶב הַבּוּשָׁה, וְאִם מֵחֲשַׁשׁ שֶׁהַהוֹרִים עַצְמָם עֲלוּלִים לְהִכָּנֵס לְמַלְכֹּדֶת, בְּמִקְרֶה שֶׁהַיֶּלֶד יַעֲנֶה תְשׁוּבָה שֶׁמִּתּוֹכָהּ נִרְאֶה שֶׁתּוֹכַחְתָּם לֹא בַמָּקוֹם, וְאָז יְנַסּוּ לְהַצְדִּיק אֶת עַצְמָם בְּכָל אֹפֶן, וְהַתּוֹצָאוֹת עֲלוּלוֹת לִהְיוֹת חֲמוּרוֹת: חֹסֶר אֵמוּן שֶׁל הַיֶּלֶד, וְעוֹד תּוֹצָאוֹת נִלְווֹת.

הִנֵּה לְדֻגְמָא: בְּמִפְגָּשׁ מִשְׁפַּחְתִּי, הוֹרֵי רְאוּבֵן הוֹכִיחוּ אוֹתוֹ: "מַדּוּעַ לֹא בֵרַכְתָּ? הֲרֵי אָמַרְנוּ לְךָ כַּמָּה פְּעָמִים שֶׁלֹא קָמִים מֵהַמָּקוֹם לִפְנֵי שֶׁמְּבָרְכִים. זֶה עָלוּל לִגְרֹם שֶׁתִּשְׁכַּח לְבָרֵךְ, וּכְבָר כַּמָּה פְּעָמִים שָׁכַחְתָּ. עָשִׂיתָ מַעֲשֶׂה לֹא אַחֲרָאִי".

לַיֶּלֶד יֵשׁ בּוּשָׁה וְלַחַץ בְּאוֹתוֹ זְמַן, וְאָז יִתָּכֵן שֶׁהוּא יִשְׁתֹּק, אוֹ יְנַסֶּה לַעֲנוֹת תְּשׁוּבָה אֲפִלּוּ לֹא אֲמִתִּית, וּבִלְבַד שֶׁיֵּצֵא בְּכָבוֹד מֵהַבּוּשָׁה שֶׁנִּקְלָע אֵלֶיהָ. כְּמוֹ כֵן הוּא עָלוּל לַעֲנוֹת תְּשׁוּבָה עוֹקְצָנִית כִּנְקָמָה עַל הַבּוּשָׁה שֶׁהוֹרָיו הֵסֵבּוּ לוֹ, וּבְעֶצֶם הוּא לֹא הִפְנִים אֶת הַתּוֹכָחָה.

גַּם יָכוֹל לִהְיוֹת שֶׁהוּא אָכֵן בֵּרַךְ, וְאָז, כַּאֲשֶׁר הוּא יֹאמַר שֶׁהוּא בֵּרַךְ, אֲפִלּוּ אִם אָכֵן לַהוֹרִים תִּהְיֶה הִסְתַּבְּרוּת שֶׁהוּא אָכֵן בֵּרַךְ, הֵם עֲלוּלִים לְהַצְדִּיק אֶת עַצְמָם, כְּגוֹן לוֹמַר: "קָשֶׁה לְהַאֲמִין לְיֶלֶד שֶׁבְּדֶרֶךְ כְּלָל לֹא מְבָרֵךְ מִיָּד". מִשְׁפָּט שֶׁכָּזֶה נִפְלָט רַק כְּדֵי שֶׁלֹא יֵרָאֶה שֶׁהֵם הוֹכִיחוּ בְּצוּרָה בִּלְתִּי אַחֲרָאִית, שֶׁזּוֹ בּוּשָׁה עֲבוּרָם. וְכַמּוּבָן, שֶׁהַהֶפְסֵד גָּדוֹל מֵהָרֶוַח.

וְלֹא לְחִנָּם כָּתוּב בַּתּוֹרָה (ויקרא יט, יז): "הוֹכֵחַ תּוֹכִיחַ אֶת עֲמִיתֶךָ וְלֹא תִשָּׂא עָלָיו חֵטְא", וּפֵרַשׁ רַשִׁ"י: לֹא תַלְבִּין פָּנָיו בָּרַבִּים. עַד כָּאן לְשׁוֹנוֹ.

לְהַלָּן מִסְפַּר דֻּגְמָאוֹת וְהַדֶּרֶךְ לְהִתְמוֹדֵד אִתָּן:

א. הָאָב נִקְרָא לַתַּלְמוּד תּוֹרָה, וּבְפִי הַמְלַמֵּד דִּוּוּחַ עַל הַבֵּן שֶׁאֵינוֹ נוֹהֵג כַּשּׁוּרָה. זֶה מֵבִיךְ, לֹא נָעִים. מִצַּד אֶחָד הָאָב רוֹצֶה לְרַצּוֹת אֶת הַמְלַמֵּד כְּדֵי שֶׁלֹא יִנָּקְטוּ צְעָדִים מַרְחִיקֵי לֶכֶת, וּכְדֵי שֶׁיָּבִין שֶׁהָאָב אֵינוֹ מַסְכִּים עִם מַעֲשֵׂה הַבֵּן, אוּלָם מֵאִידָךְ גִּיסָא - זֶה לֹא הוֹגֵן לְהוֹכִיחַ אֶת הַבֵּן בִּפְנֵי הַמְלַמֵּד בְּצוּרָה עִוֶּרֶת, וּבִפְרָט שֶׁבְּמִקְרִים מְסֻיָּמִים מִתְגַּנֶּבֶת מַחֲשָׁבָה שֶׁלֹא לְחִנָּם הַבֵּן עָשָׂה מַה שֶּׁעָשָׂה. בַּמִּקְרֶה הַזֶּה יֵשׁ לְהַרְאוֹת פָּנִים חֲמוּרוֹת־סֵבֶר, לְהַקְרִין שֶׁהָאָב מְאֹד לֹא מְרֻצֶּה מֵהַמַּצָּב, לִשְׁמֹעַ אֶת הַפְּרָטִים עַד כַּמָּה שֶׁאֶפְשָׁר וּלְהַבְטִיחַ לַמְלַמֵּד שֶׁהָעִנְיָן יְטֻפַּל, וְאֶת הַבֵּרוּר הַסּוֹפִי וְאֶת הַתְּגוּבָה יֵשׁ לַעֲשׂוֹת בַּבַּיִת בְּצוּרָה מְיֻשֶּׁבֶת. בְּצוּרָה כָּזֹאת הוּא מַרְאֶה שֶׁהוּא דּוֹאֵג מֵהַמַּצָּב שֶׁנּוֹצָר, וְזֶה מְהַוֶּה כְּעֵין הֲבָנָה לְנַפְשׁוֹ שֶׁל הַמְלַמֵּד, וּמִצַּד שֵׁנִי - הָאָב מְבָרֵר וּמֵגִיב מִבְּלִי לְבַיֵּשׁ אֶת הַבֵּן בִּפְנֵי זָרִים.

ב. הַבֵּן נִתְפָּס בְּמַעֲשֶׂה לֹא יָפֶה, לְמָשָׁל בִּגְנֵבָה. יֵשׁ הֲמֻלָּה בַּחֲנוּת, הַמּוֹכֵר קוֹרֵא לָאָב וּמוֹדִיעַ לוֹ שֶׁהַבֵּן נִסָּה לִגְנֹב - וְהַבֵּן מַכְחִישׁ. לַמּוֹכֵר יֵשׁ עֵדִים, אוֹ שֶׁהַבֵּן אֵינוֹ מַכְחִישׁ. נוּ, מָה עוֹשִׂים? זוֹ בּוּשָׁה גְּדוֹלָה! הַבֵּן שֶׁלְּךָ גַּנָּב?! רֵאשִׁית, יֵשׁ לְהַרְאוֹת זַעֲזוּעַ עָמֹק [בְּלִי מִלִּים], אַחַר כָּךְ לָגֶשֶׁת לַמּוֹכֵר וְלִשְׁאֹל - תּוֹךְ הִזְדַּהוּת עִם הַמּוֹכֵר - אֶת פְּרָטֵי הַמִּקְרֶה, וּלְהַבְטִיחַ לְפַצּוֹת אֶת הַמּוֹכֵר בְּמִקְרֶה שֶׁל נֵזֶק, וְכֵן לְהַבְטִיחַ שֶׁהָעִנְיָן יְטֻפַּל [וְכָל זֹאת בְּלִי לְהוֹכִיחַ אֶת הַבֵּן בַּחֲנוּת מְאוּמָה]. יֵשׁ לָקַחַת אֶת הַבֵּן הַבַּיְתָה, לְבָרֵר אִתּוֹ, וּלְהוֹכִיחַ אוֹתוֹ כְּפִי הַצֹּרֶךְ.

ג. קְבוּצַת חֲבֵרִים בָּאָה לְהִתְלוֹנֵן עַל הַבֵּן שֶׁהוּא אֵינוֹ נוֹהֵג כַּשּׁוּרָה. יֵשׁ לִשְׁאֹל מַדּוּעַ, לְהַרְאוֹת הִתְעַנְיְנוּת בַּפְּרָטִים תּוֹךְ כְּדֵי הַבְלָטַת סְלִידָה מֵהַמִּקְרֶה, וְרַק מֵהַמִּקְרֶה. וְכַמּוּבָן שֶׁאֵין לִקְבֹּעַ עֶמְדָּה, אֶלָּא לְהִתְעַנְיֵן וּלְבָרֵר בַּבַּיִת עִם הַבֵּן וּלְהִתְיַחֵס בְּהֶתְאֵם. בְּצוּרָה זוֹ יֵשׁ הִתְיַחֲסוּת מְכֻבֶּדֶת לִתְלוּנַת הַחֲבֵרִים, וְעִם זֹאת, יֵשׁ שְׁמִירָה כָּרָאוּי עַל כְּבוֹד הַבֵּן, וְאֵין זֶה פּוֹגֵעַ בָּאֶפְשָׁרוּת לְהוֹכִיחַ.

{{"תֵּן לְחָכָם וְיֶחְכַּם עוֹד" (משלי ט, ט).}}

~ לשלול את המעשה ולא את הילד

{P כַּאֲשֶׁר שׁוֹלְלִים אֶת הַמַּעֲשֶׂה וְלֹא אֶת הָעוֹשֶׂה, סָבִיר לְהַנִּיחַ שֶׁגַּם הָעוֹשֶׂה יִצְטָרֵף לִשְׁלֹל אֶת הַמַּעֲשֶׂה. P כַּאֲשֶׁר שׁוֹלְלִים אֶת הָעוֹשֶׂה, הוּא עָלוּל לְהִתְיָאֵשׁ אוֹ לְהִתְכַּחֵשׁ.}

אָמַר הֶחָכָם מִכָּל אָדָם, שְׁלֹמֹה הַמֶּלֶךְ ע"ה: "אַל־תּוֹכַח לֵץ פֶּן יִשְׂנָאֶךָּ הוֹכַח לְחָכָם וְיֶאֱהָבֶךָּ" (משלי ט, ח). הַפֵּרוּשׁ הַפָּשׁוּט הוּא, שֶׁהַלֵּץ חָכָם בִּפְנֵי עַצְמוֹ וְאֵינוֹ מְעֻנְיָן שֶׁיּוֹכִיחוּ אוֹתוֹ תּוֹכָחָה שֶׁמִּתּוֹכָהּ יוּבַן שֶׁהוּא טוֹעֶה, וְלָכֵן הוּא שׂוֹנֵא אֶת הַמּוֹכִיחַ. "הוֹכַח לְחָכָם" - אֶלָּא תּוֹכִיחַ לֶחָכָם, שֶׁהוּא מְחַפֵּשׂ אֱמֶת וָצֶדֶק, אָז הוּא יֹאהַב אוֹתְךָ, כִּי בָזֶה אַתָּה עוֹזֵר לוֹ לְהַשִּׂיג אֶת מַטְּרָתוֹ.

אוּלָם בְּדֶרֶךְ הַדְּרָשׁ מְפָרְשִׁים אֶת כַּוָּנַת הַפָּסוּק כָּךְ: "אַל תּוֹכַח לֵץ" - דְּהַיְנוּ, אַל תֹּאמַר לְאָדָם שֶׁטּוֹעֶה וְהוֹלֵךְ בְּדֶרֶךְ לֹא יְשָׁרָה 'אַתָּה לֵץ!', וּמַדּוּעַ? "פֶּן יִשְׂנָאֶךָּ". אָדָם כָּזֶה יִשְׂנָא אוֹתְךָ, הוּא לֹא מְעֻנְיָן לְהֵחָשֵׁב לֵץ, זוֹ בּוּשָׁה בִּשְׁבִילוֹ, וְלָכֵן הוּא עָלוּל לִשְׂנֹא אוֹתְךָ. אֶלָּא אַדְּרַבָּה, "הוֹכַח לְחָכָם" - אֱמֹר לוֹ: 'אַתָּה חָכָם!'. כְּלוֹמַר, מִשּׁוּם שֶׁאַתָּה חָכָם וְחָשׁוּב וְאָהוּב, לֹא מַתְאִים לְךָ לַעֲשׂוֹת מַעֲשֶׂה שֶׁכָּזֶה. אִם תּוֹכִיחַ אוֹתוֹ בְּצוּרָה זוֹ, אֲזַי הוּא "יֶאֱהָבֶךָּ", הוּא יֹאהַב אוֹתְךָ, יַעֲרִיךְ אֶת דְּבָרֶיךָ וְיִרְצֶה לְתַקֵּן אֶת מַעֲשָׂיו. זֶהוּ טִבְעוֹ שֶׁל עוֹלָם.

וּמְסֻפָּר עַל הֶ"חָפֵץ חַיִּים" זַצַ"ל שֶׁנִּקְלַע פַּעַם לְאַכְסַנְיָה, וְהִנֵּה הוּא רוֹאֶה יְהוּדִי שֶׁהֻגְּשָׁה לוֹ אֲרוּחָה, וְהוּא אוֹכֵל לְלֹא נְטִילָה וּלְלֹא בְּרָכָה, וּמִיָּד חָשַׁב לְהוֹכִיחוֹ. אוּלָם בַּעַל הָאַכְסַנְיָה עָצַר בַּעֲדוֹ, וּכְמַמְתִּיק סוֹד אָמַר לוֹ: "בְּבַקָּשָׁה מִכְּבוֹדוֹ, אַל יוֹכִיחוֹ, מִשּׁוּם שֶׁהַלָּה גַּס מְאֹד, הוּא מֵהַקַּנְטוֹנִיסְטִים" [פֵּרוּשׁ: הֵם יְהוּדִים שֶׁנֶּחְטְפוּ בְּעוֹדָם יְלָדִים לַעֲבוֹדַת הַצָּבָא בְּרוּסְיָה לְמֶשֶׁךְ עֶשְׂרִים וְחָמֵשׁ שָׁנָה, וְהֻכְרְחוּ לַעֲבֹר עַל דָּתָם בְּעִנּוּיִים אַכְזָרִיִּים בְּיוֹתֵר]. הֶ"חָפֵץ חַיִּים" רָמַז לְבַעַל הָאַכְסַנְיָה שֶׁהוּא אָכֵן הֵבִין אֶת הָעִנְיָן, וְאָז נִגַּשׁ אֵלָיו וְאָמַר לַקַּנְטוֹנִיסְט: "אֲנִי מַמָּשׁ מִתְפַּעֵל מִמְּךָ, אֵיךְ לַמְרוֹת כָּל הָעִנּוּיִים, וְלַמְרוֹת שֶׁנִּלְקַחְתָּ בִּהְיוֹתְךָ צָעִיר כָּל כָּךְ, וּלְאַחַר שָׁנִים כֹּה רַבּוֹת נִשְׁאַרְתָּ יְהוּדִי! זוֹ גְּבוּרָה עִלָּאִית, וּבְוַדַּאי שֶׁיֵּשׁ לְךָ שָׂכָר הַרְבֵּה. אַשְׁרֶיךָ! אוּלָם אִם תִּטֹּל יָדַיִם וּתְבָרֵךְ, שְׂכָרְךָ יִהְיֶה עָצוּם!" דְּמָעוֹת נִקְווּ בְּעֵינֵי הַקַּנְטוֹנִיסְט, וְהוּא חִבֵּק אֶת הֶ"חָפֵץ חַיִּים" בְּהִתְרַגְּשׁוּת, וּמֵאָז חָזַר בִּתְשׁוּבָה שְׁלֵמָה וְנֶהְפַּךְ חָסִיד נִלְהָב שֶׁל הֶ"חָפֵץ חַיִּים" זיע"א.

בְּאוֹתוֹ עִקָּרוֹן עָלֵינוּ לִנְהֹג עִם הַיֶּלֶד שֶׁלָּנוּ. אִם רָאִינוּ שֶׁהַיֶּלֶד עָשָׂה מַעֲשִׂים רָעִים, אֵין לְהוֹכִיחוֹ כְּיֶלֶד רַע, חַס וְחָלִילָה [דֶּרֶךְ אַגַּב, אֵין מְצִיאוּת שֶׁל יֶלֶד רַע! יֵשׁ מְצִיאוּת שֶׁל יֶלֶד שֶׁעוֹשֶׂה מַעֲשִׂים רָעִים]. נָכוֹן, אֲנַחְנוּ מְזֻעְזָעִים מֵהַמַּעֲשֶׂה, אָז אַדְּרַבָּה - יֵשׁ לִשְׁלֹל אֶת הַמַּעֲשֶׂה וְלֹא אֶת הַיֶּלֶד. לְדֻגְמָא: אִם תָּפַסְנוּ אוֹתוֹ שֶׁהוּא גוֹנֵב, חַס וְחָלִילָה, אֵין לוֹמַר לוֹ: "אַתָּה גַנָּב!", כִּי אַתָּה עָלוּל לְיָאֵשׁ אוֹתוֹ וּלְעַרְעֵר לוֹ אֶת הַבִּטָּחוֹן, וְהוּא עָלוּל לְהִשְׁתַּכְנֵעַ שֶׁאָכֵן הוּא גַנָּב, וְכַאֲשֶׁר הַיֶּלֶד מַכְנִיס לְשִׂכְלוֹ וּמִשְׁתַּכְנֵעַ שֶׁאָכֵן הוּא גַנָּב, הוּא עָלוּל לְהִתְנַהֵג כְּגַנָּב...

מְסַפְּרִים עַל זוּג הוֹרִים שֶׁשָּׁלְחוּ אֶת בְּנָם לִלְמֹד בִּישִׁיבָה, וְהִנֵּה אַחֲרֵי כַּמָּה חֳדָשִׁים הַיֶּלֶד חוֹזֵר הַבַּיְתָה בְּצוּרָה מְזַעְזַעַת, בְּלִי כִּפָּה, עִם "קוּקוּ" עַל הָרֹאשׁ וּבִגּוּד שַׁחְצָנִי. זֶה הָיָה הֶלֶם בְּכָל הַשְּׁכוּנָה. אֵיזוֹ בּוּשָׁה! וְכַמּוּבָן שֶׁאֶת צַעֲרָם וּבָשְׁתָּם שֶׁל הַהוֹרִים אֵין לְתָאֵר. וְהִנֵּה בְּשַׁבָּת, נִכְנָס הָאָב לְבֵית הַכְּנֶסֶת, אֵין אִישׁ מִסְתַּכֵּל עָלָיו, וְהוּא מְאַתֵּר כִּסֵּא וּמִתְיַשֵּׁב עָלָיו. וְאָז הוּא אוֹמֵר בְּלִבּוֹ: "מָה, אֲנִי כָּל כָּךְ גָּרוּעַ שֶׁאֲפִלּוּ כִּסֵּא לֹא מַצִּיעִים לִי?! מָה אֲנִי אָשֵׁם שֶׁהַבֵּן יָצָא לְתַרְבּוּת רָעָה?!"

בְּאוֹתוֹ יוֹם גַּם אִשְׁתּוֹ נִכְנְסָה לְהִתְפַּלֵּל בְּעֶזְרַת נָשִׁים. הִיא נִכְנֶסֶת, וּמִיָּד אַחַת הַנָּשִׁים מַצִּיעָה לָהּ כִּסֵּא בַּאֲדִיבוּת. הִיא אוֹמֶרֶת 'תּוֹדָה' וּמִתְיַשֶּׁבֶת. וְאָז הִיא אוֹמֶרֶת בְּלִבָּהּ: "מָה, אֲנִי כָּל כָּךְ מִסְכֵּנָה שֶׁצְּרִיכִים לְהַצִּיעַ לִי כִּסֵּא?! אָז מָה אִם הַבֵּן שֶׁלִּי יָצָא לְתַרְבּוּת רָעָה? מָה אֲנִי אֲשֵׁמָה?!"

שְׁנֵי מִקְרִים הֲפוּכִים - וּמַסְקָנָא שָׁוָה!

הָכֵיצַד?

הַתְּשׁוּבָה הִיא: לַהוֹרִים הָיְתָה מַסְקָנָא מֻקְדֶּמֶת, שֶׁתּוֹשָׁבֵי הַשְּׁכוּנָה תּוֹלִים בָּהֶם אֶת הָאַשְׁמָה לְקִלְקוּל בְּנָם, אוֹ מְרַחֲמִים עֲלֵיהֶם וּמִסְתַּכְּלִים עֲלֵיהֶם מִתּוֹךְ מַבָּט שֶׁל הַמִּקְרֶה הַמְצַעֵר הַנַּ"ל. וְאִם כֵּן, כָּל פְּעֻלָּה שֶׁהָאֲנָשִׁים יַעֲשׂוּ, צָרִיךְ לְפָרְשָׁהּ לְפִי הָרְאִיָּה הַנַּ"ל, שֶׁהַפְּעֻלָּה מִתְלַוָּה לְמַעֲשֵׂה בְנָם, בְּעוֹד שֶׁיִּתָּכֵן, שֶׁבִּשְׁנֵי הַמִּקְרִים אֵין קֶשֶׁר לַמִּקְרֶה עִם הַבֵּן שֶׁלָּהֶם. אוּלָם כָּךְ זֶה טִבְעוֹ שֶׁל עוֹלָם, שֶׁהָאָדָם חוֹשֵׁב וּפוֹעֵל מִנְּקֻדַּת הַמּוֹצָא שֶׁבָּהּ הוּא עוֹמֵד.

כָּךְ גַּם אֵצֶל הַיֶּלֶד. הַיֶּלֶד עָלוּל לְהִתְנַהֵג כְּגַנָּב, מִשּׁוּם שֶׁזֹּאת נְקֻדַּת הַמּוֹצָא אֶצְלוֹ. הוּא מְתַרְגֵּם כָּל פְּעֻלָּה שֶׁלּוֹ כִּפְעֻלָּה שֶׁגַּנָּב אָמוּר לַעֲשׂוֹת.

וְכַאֲשֶׁר תִּשְׁאַל הוֹרִים מַדּוּעַ קְרָאתֶם לוֹ 'גַּנָּב', הַאִם בֶּאֱמֶת אַתֶּם סְבוּרִים שֶׁהוּא גַנָּב? עַל פִּי רֹב תְּשׁוּבָתָם תִּהְיֶה: חַס וְחָלִילָה! הַבֵּן שֶׁלִּי גַּנָּב?! מַה פִּתְאוֹם! הוּא פָּשׁוּט נִכְשַׁל בִּגְנֵבָה, אֲבָל הוּא לֹא גַנָּב. רַק קָרָאנוּ לוֹ גַנָּב כְּדֵי לְזַעְזֵעַ אוֹתוֹ, כִּי כִּנּוּי כָּזֶה הוּא מְגֻנֶּה וְדוֹחֶה, וְעַל יְדֵי זֶה הַיֶּלֶד יִזְדַּעֲזַע וְיֶחְדַּל מִמַּעֲשִׂים כָּאֵלֶּה.

הַאִם זֶה מֻצְדָּק? בְּהֶחְלֵט לֹא!

וּמַדּוּעַ?

רֵאשִׁית, כְּמוֹ שֶׁכָּתַבְנוּ לְעֵיל, שֶׁהַיֶּלֶד עָלוּל לַחְשֹׁב שֶׁאָכֵן הוּא גַנָּב. וַאֲפִלּוּ לֹא יַחְשֹׁב אֶת עַצְמוֹ גַנָּב, יֵשׁ חֲשָׁשׁ שֶׁהוּא יָבִין שֶׁהוֹרָיו רוֹאִים בּוֹ כְּגַנָּב, וּמַה גַּם, שֶׁכִּנּוּי כָּזֶה עָלוּל לִפְגֹּעַ בַּיֶּלֶד וְלִיצֹר נֶתֶק בֵּינוֹ לְבֵין הוֹרָיו, מִשּׁוּם שֶׁהוּא כּוֹעֵס שֶׁכִּנּוּ אוֹתוֹ גַנָּב - וְהוּא לֹא גַנָּב. מַה שֶּׁאֵין כֵּן כַּאֲשֶׁר שׁוֹלְלִים אֶת הַמַּעֲשֶׂה, אָז אֵין חֲשָׁשׁ לְנֶתֶק, מִשּׁוּם שֶׁגַּם הַיֶּלֶד מַסְכִּים שֶׁזֶּה מַעֲשֶׂה שְׁלִילִי.

שֵׁנִית, גַּם בְּהַנָּחָה שֶׁהַיֶּלֶד יֵרָתַע - מַדּוּעַ לְכַנּוֹת לוֹ שֵׁם?! הֲרֵי אֶפְשָׁר לְגַנּוֹת אֶת הַמַּעֲשֶׂה, וּבְוַדַּאי שֶׁלַּיֶּלֶד תִּהְיֶה אוֹתָהּ רְתִיעָה כְּמוֹ אִלּוּ אָמַרְנוּ לוֹ שֶׁהוּא גַנָּב, וְאַף יוֹתֵר מִזֶּה. שֶׁהֲרֵי אִם אַתָּה אוֹמֵר לוֹ: "אַתָּה גַנָּב!", הוּא עָלוּל לְנַסּוֹת לִמְצֹא הַצְדָּקָה לִגְנֹב, אוֹ לְפָחוֹת הוּא לֹא יְגַנֶּה מְאֹד אֶת הַגְּנֵבָה, כִּי בְּעֶצֶם הוּא מְגַנֶּה אֶת עַצְמוֹ, וְאָדָם קָרוֹב לְעַצְמוֹ. מַה שֶּׁאֵין כֵּן כַּאֲשֶׁר מְשַׁדְּרִים לוֹ שֶׁהוּא בְּסֵדֶר גָּמוּר, וְרַק הַמַּעֲשֶׂה שֶׁהוּא עָשָׂה הוּא שְׁלִילִי - זֶה עוֹזֵר לוֹ לִרְצוֹת לְגַנּוֹת אֶת הַמַּעֲשֶׂה וּלְנַסּוֹת לִמְנֹעַ זֹאת שׁוּב!

כָּךְ גַּם הָעִקָּרוֹן בְּשֶׁקֶר! לֹא לוֹמַר: "אַתָּה שַׁקְרָן!", אֶלָּא לוֹמַר: "זֶה שֶׁקֶר! שִׁקַּרְתָּ!", וְאִם יֵשׁ צֹרֶךְ, יֵשׁ לִנְזֹף בּוֹ אוֹ לְהַעֲנִישׁ. וְכֵן עַל זוֹ הַדֶּרֶךְ בְּיֶלֶד שֶׁשּׁוֹכֵחַ וְכַדּוֹמֶה, יֵשׁ לְגַנּוֹת אֶת הַמַּעֲשֶׂה וְלֹא אֶת הַיֶּלֶד.

~ לא בצורה חריפה מדי

תּוֹכָחָה בְּמִנּוּן סָבִיר - בּוֹנָה, תּוֹכָחָה בְּמִנּוּן מֻגְזָם - סוֹתֶרֶת.

אֶל הָרוֹפֵא נִכְנַס אָדָם שֶׁהִתְלוֹנֵן עַל כְּאֵבִים בַּגָּרוֹן וּבָרֹאשׁ. לְאַחַר בְּדִיקָה נָתַן לוֹ הָרוֹפֵא מִרְשָׁם לְכַדּוּרִים - עֶשְׂרִים בְּמִסְפָּר, כָּל יוֹם שְׁנֵי כַּדּוּרִים. וְהִנֵּה, כַּעֲבֹר יוֹמַיִם, שׁוּב הִתְיַצֵּב הַחוֹלֶה לִפְנֵי הָרוֹפֵא, וְטָעַן שֶׁהַכַּדּוּרִים לֹא הוֹעִילוּ וְאַף הִזִּיקוּ לוֹ. הוּא מַרְגִּישׁ יוֹתֵר חַלָּשׁ, וּכְאֵבָיו גָּבְרוּ. הָרוֹפֵא הִתְפַּלֵּא, אוּלָם לְאַחַר בֵּרוּר קָצָר נִפְתְּרָה הַתַּעֲלוּמָה: הַחוֹלֶה בָּלַע אֶת כָּל הַכַּדּוּרִים. פָּשׁוּט הָיָה חֲבָל לוֹ עַל הַזְּמַן. בִּשְׁבִיל מָה עֲשָׂרָה יָמִים? אֶפְשָׁר לִבְלֹעַ אֶת הַכַּמּוּת כֻּלָּהּ בְּתוֹךְ יוֹמַיִם! אָכֵן, נוֹדַע הַדָּבָר!

וּמָה הַטָּעוּת? פָּשׁוּט, גַּם חֹמֶר אַנְטִיבְּיוֹטִי, שֶׁאָמוּר לְמַגֵּר אֶת הַמַּחֲלָה, צָרִיךְ לָקַחַת בְּמִנּוּן נָכוֹן, וְאִם עוֹבְרִים עַל הַמִּנּוּן, זֶה עָלוּל לְהַזִּיק. הַגּוּף לֹא יָכוֹל לִקְלֹט כַּמּוּת גְּדוֹלָה.

כָּךְ הָעִנְיָן בַּתּוֹכָחָה - אַף עַל פִּי שֶׁהַתּוֹכָחָה מְשַׁמֶּשֶׁת כְּחִסּוּן בִּפְנֵי הַתַּאֲווֹת וְהַמַּעֲשִׂים הָרָעִים, אוּלָם אִם הַתּוֹכָחָה תִּהְיֶה חֲרִיפָה יוֹתֵר מֵהַמִּנּוּן הַנָּכוֹן, אֲזַי עֲלוּלָה הִיא לְהָבִיא לְתוֹצָאָה הֲפוּכָה - נֵזֶק וְלֹא תּוֹעֶלֶת. הַיֶּלֶד לֹא יוּכַל לִקְלֹט וּלְהַפְנִים אֶת הַתּוֹכָחָה!

וּמַדּוּעַ אֲנַחְנוּ מוֹכִיחִים בְּצוּרָה חֲרִיפָה?

אִם נִתְבּוֹנֵן, נָבִין לְנָכוֹן, שֶׁבְּרֹב כְּכָל הַפְּעָמִים שֶׁאֲנַחְנוּ מוֹכִיחִים אֶת הַיֶּלֶד תּוֹכָחָה חֲרִיפָה, הַסִּבָּה הִיא, מִשּׁוּם שֶׁהַהִתְנַהֲגוּת שֶׁל הַיֶּלֶד מַלְחִיצָה אוֹתָנוּ מְאֹד, וַאֲנַחְנוּ לֹא רוֹצִים וְלֹא מַסְכִּימִים לָקַחַת "סִכּוּן" שֶׁהַהִתְנַהֲגוּת תַּחֲזֹר עַל עַצְמָהּ. אֲנַחְנוּ רוֹצִים פִּתְרוֹן יְסוֹדִי וּמִיָּדִי! אֲנַחְנוּ רוֹצִים "שֶׁקֶט בָּרֹאשׁ".

אוּלָם זֹאת עָלֵינוּ לָדַעַת: זוֹהִי דֶּרֶךְ קְצָרָה וַאֲרֻכָּה וּמְסֻכֶּנֶת! לֹא דַי שֶׁתּוֹכָחָה בְּצוּרָה כָּזוֹ לֹא תָבִיא "שֶׁקֶט בָּרֹאשׁ", אֶלָּא עוֹד עֲלוּלָה הִיא לְהָבִיא הֲמֻלָּה בָּרֹאשׁ וְאִי־שֶׁקֶט נַפְשִׁי, וַחֲבָל!

וְאַף עַל פִּי שֶׁבַּתְּחִלָּה נִרְאֶה שֶׁתּוֹכָחָה זוֹ הוֹעִילָה, אוּלָם זֶה עָלוּל לְהִתְפָּרֵץ בְּצוּרָה שֶׁלֹא חָשַׁבְנוּ. זֶה פָּשׁוּט עִנְיָן שֶׁל זְמַן.

וּלְעֻמַּת זֹאת, כַּאֲשֶׁר הַתּוֹכָחָה בְּצוּרָה מְאֻזֶּנֶת - אַף עַל פִּי שֶׁנִּרְאֶה לִכְאוֹרָה שֶׁהַתּוֹכָחָה לֹא הוֹעִילָה, עָלֵינוּ לָדַעַת שֶׁהַדְּבָרִים פּוֹעֲלִים, אוּלָם זֶה לוֹקֵחַ זְמַן עַד שֶׁרוֹאִים אֶת הַתּוֹצָאָה. כְּמוֹ בְּדֻגְמַת הַכַּדּוּרִים, שֶׁאָדָם לוֹקֵחַ בְּמִנּוּן שֶׁל מִסְפַּר כַּדּוּרִים וּבְמִסְפַּר יָמִים - אַף עַל פִּי שֶׁבַּיָּמִים הָרִאשׁוֹנִים לֹא נִכָּר שִׁפּוּר, אוּלָם זֶה פּוֹעֵל, וּלְבַסּוֹף הַתּוֹצָאָה תֵּרָאֶה, וְכַנַּ"ל.

לְדֻגְמָא: יֶלֶד שֶׁלֹא מִתְפַּלֵּל בְּצוּרָה נְאוֹתָה, לְאָבִיו זֶה מַפְרִיעַ, וְהוּא מַחְלִיט לְהוֹכִיחוֹ: "תִּרְאֶה, אַתָּה לֹא מִתְפַּלֵּל כְּמוֹ שֶׁצָּרִיךְ. צָרִיךְ לְהִסְתַּכֵּל בַּסִּדּוּר. אֶמֶשׁ לֹא הִסְתַּכַּלְתָּ. אִם אַתָּה לֹא תִסְתַּכֵּל, תְּקַבֵּל מִמֶּנִּי עֹנֶשׁ, שָׁמַעְתָּ? זֶהוּ, דַּי, מַסְפִּיק. אַתָּה יוֹדֵעַ מָה אוֹמְרִים חֲזַ"ל עָלֶיךָ? וְחוּץ מִזֶּה, גַּם הָרַב שֶׁלְּךָ מְסַפֵּר שֶׁאַתָּה לֹא מִתְפַּלֵּל יָפֶה. מִי שֶׁלֹא מִתְפַּלֵּל יָפֶה - זֶה חָמוּר מְאֹד, וְהוּא מַפְסִיד כָּךְ וְכָךְ. וְהִנֵּה כָּתוּב בְּסֵפֶר 'פֶּלֶא יוֹעֵץ' כָּךְ וְכָךְ, וּבְסֵפֶר 'תְּפִלַּת יִשְׂרָאֵל' כָּךְ וְכָךְ. גַּם רַב פְּלוֹנִי דָּרַשׁ וְאָמַר כָּךְ וְכָךְ. וְלִפְעָמִים אַתָּה יָכוֹל לִהְיוֹת אָשֵׁם בְּצָרוֹת עַם יִשְׂרָאֵל מִשּׁוּם שֶׁאַתָּה לֹא מִתְפַּלֵּל כִּדְבָעֵי. זוֹ רָעוּת לֵב, זוֹ רִשְׁעוּת..." וְכָךְ מַמְשִׁיךְ הָאָב לְהַטִּיף מִדִּבְּרוֹת קָדְשׁוֹ רוּחַ זִלְעָפוֹת. אוּלַי לְרֶגַע יֵרָאֶה שֶׁזֶּה מוֹעִיל, אוּלָם לְאַחַר זְמַן יִתְבָּרֵר שֶׁלֹא הָיָה כְּדַאי, אֶלָּא אַדְּרַבָּה - לְהֵפֶךְ.

סָבִיר לְהַנִּיחַ שֶׁהַמִּשְׁגֶּה יַחֲזֹר שׁוּב, וְאָז, כַּאֲשֶׁר הָאָב יִרְאֶה זֹאת, יִצְטָרֵךְ שׁוּב לְהוֹכִיחוֹ. מְעַנְיֵן מְאֹד מָה עוֹד הוּא יוּכַל לְהוֹסִיף לוֹ, וְעוֹד יוֹתֵר מַדְאִיג עַד כַּמָּה הַיֶּלֶד יוּכַל לִסְפֹּג הַתְקָפוֹת שֶׁכָּאֵלֶּה, וּמִי יוֹדֵעַ אֵילוּ אֲמַתְלָאוֹת יְחַפֵּשׂ הַיֶּלֶד וּבִלְבַד שֶׁהוּא לֹא יִצְטָרֵךְ לְהִתְפַּלֵּל עִם אָבִיו, שֶׁאִתּוֹ הוּא מַרְגִּישׁ מַחֲנָק. אֲשֶׁר עַל כֵּן כְּדַאי לְחַלֵּק אֶת הַתּוֹכָחָה לְמִסְפַּר יָמִים, כָּל יוֹם מְעַט, וְגַם לְמַתֵּן אֶת חֲרִיפוּתָהּ וְלֹא לַעֲשׂוֹת מֵהַיֶּלֶד רָשָׁע לְדַעַת כָּל הַסּוֹבְבִים אוֹתוֹ. וְעַל כְּגוֹן זֶה נֶאֱמַר (קהלת ט, יז): "דִּבְרֵי חֲכָמִים בְּנַחַת - נִשְׁמָעִים".

[וְרוֹאֶה אֲנִי חוֹבָה לַחֲזֹר וּלְהַדְגִּישׁ, שֶׁעִקַּר הַהַצְלָחָה "בְּמִצְווֹת עֲשֵׂה" יֵשׁ לְהַשִּׂיג בְּצוּרָה חִיּוּבִית, דְּהַיְנוּ עִדּוּד. כְּגוֹן תֵּאוּר שְׂכַר הַמִתְפַּלֵּל כִּדְבָעֵי וְסִפּוּרֵי הוֹד מִגְּדוֹלֵי יִשְׂרָאֵל, פְּרָסִים, אֶתְגָּרִים וְכַדּוֹמֶה. אָמְנָם יֵשׁ לִלְמֹד, שֶׁכַּאֲשֶׁר יֶלֶד לֹא מִתְפַּלֵּל כְּמוֹ שֶׁאֲנַחְנוּ מְצַפִּים מִמֶּנּוּ, זֶה נוֹבֵעַ מֵחֹסֶר מוּדָעוּת לָעִנְיָן, וְעָלֵינוּ - הַהוֹרִים - לָתֵת אֶת הַדַּעַת כֵּיצַד לִגְרֹם לַיֶּלֶד לֶאֱהֹב וּלְהַעֲרִיךְ אֶת הַתְּפִלָּה. וּמַשְׂכִּיל עַל דָּבָר יִמְצָא טוֹב!]

~ אפשרות לתקן

{P יֵשׁ לְהוֹכִיחַ דַּוְקָא בִּמְגַמָּה לְתַקֵּן לְהַבָּא אֶת הַטָּעוּן תִּקּוּן. P כַּאֲשֶׁר אֵין סִכּוּי לְתִקּוּן בֶּעָתִיד אוֹ שֶׁהַתִּקּוּן טָעוּן זְמַן רַב - אֵין לְהוֹכִיחַ, אֶלָּא אַדְּרַבָּא - יֵשׁ לְהַגִּישׁ עֶזְרָה.}

כָּאָמוּר לְעֵיל, מַטְּרַת הַתּוֹכָחָה הִיא לְהָבִיא רְגִיעָה וְלִמְנֹעַ הִדַּרְדְּרוּת, וְאִם כֵּן, כְּדֵי שֶׁאָכֵן נַשִּׂיג אֶת הַמַּטָּרָה הַנַּ"ל, עָלֵינוּ לְהַקְפִּיד, שֶׁעוֹד לִפְנֵי שֶׁנּוֹכִיחַ, נֵדַע הַאִם אוֹתוֹ הַמֶּחְדָּל נִתָּן לְתִקּוּן, שֶׁהֲרֵי אִם זֶה לֹא נִתָּן לְתִקּוּן, אִם כֵּן, מָה הַטַּעַם לְהוֹכִיחַ? הֲרֵי זֶה לֹא יַעְזֹר, וְאוּלַי אַף יִגְרֹם לְמֶתַח נוֹסָף וּמְיֻתָּר.

לְדֻגְמָא: יֶלֶד שֶׁהוּא קְשֵׁה הֲבָנָה, וְכַאֲשֶׁר הוּא חוֹזֵר מִמְּקוֹם לִמּוּדָיו, הָאָב בּוֹדֵק אֶת יְדִיעוֹתָיו וְנוֹכָח לָדַעַת שֶׁהוּא לֹא הֵבִין אֶת הַשִּׁעוּר. אִם הָאַבָּא יוֹכִיחַ אֶת הַיֶּלֶד עַל אִי יְדִיעוֹתָיו, הָאַבָּא לֹא יַשִּׂיג מְאוּמָה, מִשּׁוּם שֶׁאֵין זֶה בִּשְׁלִיטַת הַיֶּלֶד. פָּשׁוּט הֲבָנָתוֹ כְּבֵדָה וְאֵינָהּ מַתְאִימָה לְרָמַת הַכִּתָּה! וְכַאֲשֶׁר הָאַבָּא מוֹכִיחַ אֶת בְּנוֹ, בְּעֶצֶם הוּא לֹא מוֹעִיל לוֹ, אֶלָּא אַדְּרַבָּה, הוּא גוֹרֵם עָוֶל לַיֶּלֶד, וְסָבִיר מְאֹד שֶׁגַּם מַזִּיק לְנַפְשׁוֹ!

זוֹ מַלְכֹּדֶת כְּעֵין מַעְגָּל סָגוּר: הָאָב מוֹכִיחַ אֶת הַיֶּלֶד, הַיֶּלֶד מְנַסֶּה לְתַקֵּן וּלְלֹא הַצְלָחָה, וְשׁוּב הָאָב מַכְאִיב בְּתוֹכַחְתּוֹ [לְלֹא כַּוָּנָה רָעָה], וְשׁוּב כִּשָּׁלוֹן שֶׁל הַיֶּלֶד וְחוֹזֵר חָלִילָה. וּבְמַצָּב כָּזֶה הַיֶּלֶד מַרְגִּישׁ חֶנֶק, מִשּׁוּם שֶׁעַד עַכְשָׁו הוּא הִרְגִּישׁ לֹא בְנוֹחַ בַּכִּתָּה עֵקֶב רָמַת לִמּוּדָיו, וְאוּלַי הוּא חָשַׁשׁ שֶׁהַמּוֹרֶה גַּם לֹא מַעֲרִיךְ אוֹתוֹ, וּמִשְׁעַנְתּוֹ הָיְתָה אַהֲבַת וְהַעֲרָכַת הוֹרָיו, וְהִנֵּה עַתָּה נֶחְסְמוּ בְּפָנָיו גַּם אַהֲבַת וְהַעֲרָכַת הוֹרָיו, וְאֵין לְךָ חֶנֶק גָּדוֹל מִזֶּה. וּמַה גַּם, שֶׁהַתּוֹכָחָה שֶׁהָאָב מוֹכִיחוֹ לֹא הוֹסִיפָה כְּלוּם לְמִרְצוֹ שֶׁל הַיֶּלֶד, שֶׁהֲרֵי גַּם בְּלִי תוֹכַחְתּוֹ הַבֵּן מַרְגִּישׁ שֶׁלֹא בְנוֹחַ בִּגְלַל חֹסֶר הֲבָנָתוֹ.

אֶלָּא אַדְּרַבָּה, עַל הָאָב לְהִזְדַּהוֹת עִם בְּנוֹ וּלְהַסְבִּיר לוֹ שֶׁלֹא הָעִקָּר הֵם הַלִּמּוּדִים, אֶלָּא הָעִקָּר הוּא הֶעָמָל עַל הַלִּמּוּד וְהַמִּדּוֹת הַטּוֹבוֹת, שֶׁזֶּה מַה שֶּׁכָּל יְהוּדִי נִדְרָשׁ וְכוּ', וְעוֹד כָּהֵנָּה דְבָרִים הַגּוֹרְמִים עִדּוּד. בְּצוּרָה שֶׁכָּזוֹ, נַפְשׁוֹ שֶׁל הַיֶּלֶד מִתְחַזֶּקֶת וּמִתְחַסֶּנֶת כְּנֶגֶד כָּל "הָרוּחוֹת הַנּוֹשְׁבוֹת שֶׁלֹא לִרְצוֹנֵנוּ", מִשּׁוּם שֶׁהוּא מַרְגִּישׁ בְּנוֹחַ, רָצוּי וְאָהוּב וְעִם עֵרֶךְ עַצְמִי, וְהוּא לֹא צָרִיךְ לְחַפֵּשׂ הַעֲרָכָה בִּשְׂדוֹת אֲחֵרִים.

מַצָּב נוֹסָף שֶׁלֹא כְּדַאי לְהוֹכִיחַ הוּא, כַּאֲשֶׁר מְדֻבָּר בְּמַצָּב הַנִּתָּן לְתִקּוּן, אוּלָם הוּא מַצְרִיךְ זְמַן רַב.

לְדֻגְמָא: יֶלֶד שֶׁיֵּשׁ לוֹ נְטִיָּה לְאִי סֵדֶר - זוֹ תְכוּנָה הַנִּתֶּנֶת לְשִׁפּוּר, אוּלָם זֶה מַצְרִיךְ זְמַן רַב. בְּמִקְרֶה כָּזֶה לֹא כְּדַאי לְהוֹכִיחַ, אֶלָּא הָעֵצָה לָזֶה הִיא פְּשׁוּטָה: יֵשׁ לְהַסְבִּיר בְּנֹעַם חָזוֹר וְהַסְבֵּר כֵּיצַד יֵשׁ לְבַצֵּעַ סֵדֶר, וְזֹאת מִבְּלִי לְהַקְרִין לַיֶּלֶד רִגְשֵׁי אַשְׁמָה, אֶלָּא אַדְּרַבָּה, יֵשׁ לַעֲשׂוֹת זֹאת בְּשִׂמְחָה וּבְסַבְלָנוּת, וְעַל יְדֵי כָּךְ הַיֶּלֶד יְתַקֵּן אֶת הַנְּטִיָּה הַנַּ"ל מִתּוֹךְ נֶפֶשׁ בְּרִיאָה. וּבִפְרָט שֶׁפְּעָמִים רַבּוֹת רוֹאִים שֶׁזֶּה עִנְיָן שֶׁל גִּיל עַד שֶׁתִּהְיֶה לוֹ הַ"בְּשֵׁלוּת" לְסֵדֶר, שֶׁאָז זֶה נִכְנָס לְתוֹדַעְתּוֹ. וּלְעֻמַּת זֹאת, כַּאֲשֶׁר לִמּוּד זֶה נַעֲשֶׂה בְּתוֹכָחָה, זֶה מֶתַח מְיֻתָּר וּמְסֻכָּן לַיֶּלֶד, מִשּׁוּם שֶׁהוּא יוֹדֵעַ בְּעַצְמוֹ שֶׁקָּשֶׁה לוֹ לְהִתְגַּבֵּר עַל הַסֵּדֶר, וְכַאֲשֶׁר הוּא רוֹאֶה שֶׁהוֹרָיו מוֹכִיחִים אוֹתוֹ, הוּא מְפָרֵשׁ זֹאת שֶׁהֵם רוֹאִים אֶת הִתְנַהֲגוּתוֹ בְּצוּרָה שְׁלִילִית, וּכְכָל שֶׁנַּרְבֶּה לְהָעִיר לוֹ, תִּתְחַזֵּק אֶצְלוֹ הַהַרְגָּשָׁה שֶׁהוּא שְׁלִילִי בְּעֵינֵי הוֹרָיו, וּמִמֵּילָא הוּא עָלוּל לְאַבֵּד אֶת בִּטְחוֹנוֹ הָעַצְמִי, וְאוּלַי אֲפִלּוּ "לְיַצֵּר" בְּעָיוֹת אֲחֵרוֹת מִתּוֹךְ יֵאוּשׁ וְאִי סִפּוּק. לְעֻמַּת זֹאת, כַּאֲשֶׁר זֶה בְּסַבְלָנוּת וְכַנַּ"ל, זֶה יַגְבִּיר אֶת בִּטְחוֹנוֹ הָעַצְמִי וְאֶת הָאֵמוּן וְהָרָצוֹן לְהַצְלִיחַ, מִשּׁוּם שֶׁכָּךְ "מְשַׁדְּרִים" לוֹ, מְשַׁדְּרִים שֶׁהוּא יָכוֹל, שֶׁהוּא אָהוּב וְרָצוּי, וְכַמּוּבָן שֶׁנּוֹחַ לְהִתְמוֹדֵד עִם אֶתְגָּר בְּצוּרַת תַּדְמִית אִישִׁית חִיּוּבִית!

נְקֻדָּה נוֹסֶפֶת עָלֶיהָ יֵשׁ לְהַקְפִּיד, וְהִיא: גַּם כַּאֲשֶׁר מְדֻבָּר בְּמַעֲשֶׂה שֶׁהוּא בְּהֶחְלֵט נִתָּן לִשְׁלִיטָה בְּצוּרָה מִיָּדִית אוֹ לְפָחוֹת בִּטְוָח קָרוֹב - גַּם בְּמִקְרֶה זֶה עָלֵינוּ לְהַקְפִּיד שֶׁהַתּוֹכָחָה תִּשָּׁמַע בְּעִקָּרָהּ לָעִנְיָן לְהַבָּא, וְלֹא עַל מַה שֶּׁהָיָה, מִשּׁוּם שֶׁאַחֲרֵי הַכֹּל, הַמַּטָּרָה הִיא לְתַקֵּן, וְלֹא בִּשְׁבִיל לְהַאֲשִׁים. וַהֲרֵי כַּאֲשֶׁר אוֹמְרִים אוֹ נוֹתְנִים לַיֶּלֶד לְהַרְגִּישׁ, שֶׁאַף עַל פִּי שֶׁעָשָׂה מַה שֶּׁעָשָׂה, שֶׁזֶּה מַעֲשֶׂה מְכֹעָר - בְּכָל זֹאת הוּא אָהוּב וְרָצוּי וְאֵין נַחֲלַת הֶעָבָר מַטְרִידָה אוֹתָנוּ, אֶלָּא הֶעָתִיד, דְּהַיְנוּ שֶׁלְּהַבָּא לֹא יִשְׁנֶה מִקְרֶה שֶׁכָּזֶה - זֶה עָשׂוּי לְהַגְבִּיר אֶת הָרָצוֹן בַּיֶּלֶד לְתַקֵּן, מִשּׁוּם שֶׁהוּא רוֹצֶה לִהְיוֹת טוֹב וּמוֹצֵא חֵן בְּעֵינֵי הוֹרָיו. וְכֵיוָן שֶׁכָּעֵת הוּא אָכֵן טוֹב בְּעֵינֵי הוֹרָיו, הוּא יִשְׁתַּדֵּל שֶׁלֹא לַעֲשׂוֹת שׁוּב מַעֲשֶׂה שֶׁכָּזֶה.

מַה שֶּׁאֵין כֵּן כַּאֲשֶׁר אֲנַחְנוּ מוֹכִיחִים אוֹתוֹ עַל הַמַּעֲשֶׂה בִּלְבַד וְלֹא מְשַׁדְּרִים לוֹ שֶׁהָעִקָּר הוּא לְהַבָּא, הוּא עָלוּל לְהָבִין שֶׁעַכְשָׁו הוּא בְּגֶדֶר לֹא רָצוּי וְלֹא טוֹב, וְכַמּוּבָן שֶׁיּוֹתֵר קָשֶׁה לָצֵאת מִמַּצָּב גָּרוּעַ מֵאֲשֶׁר לְהִמָּנַע וּלְהִשָּׁמֵר מִלְּהִקָּלַע אֵלָיו, וּמִמֵּילָא מוּבָן, שֶׁהַהִסְתַּבְּרוּת שֶׁהַיֶּלֶד יִרְצֶה לְתַקֵּן הִיא קְטַנָּה יוֹתֵר.

וּמִכָּאן יֵשׁ לְהָבִין כַּמָּה גָרוּעַ לְכַנּוֹת יֶלֶד בִּשְׁמוֹת גְּנַאי, לַעֲשׂוֹת לוֹ "חוֹתֶמֶת" שֶׁל מְגֻנֶּה, כְּגוֹן לִקְרֹא לוֹ "שַׁקְרָן", "מְפֻזָּר", "אָנֹכִיִּי", "עַצְלָן" וְכַדּוֹמֶה, מִשּׁוּם שֶׁבְּכִנּוּיִים שֶׁכָּאֵלֶּה הַיֶּלֶד עָלוּל לְהִתְיָאֵשׁ וּלְהַשְׁלִים עִם הַכִּנּוּיִים שֶׁהוֹרָיו מוֹלִידָיו, שֶׁמַּכִּירִים אוֹתוֹ הֵיטֵב, הִדְבִּיקוּ לוֹ, וּכְאִלּוּ יֵשׁ לוֹ "תְּעוּדָה". אֶלָּא אַדְּרַבָּה, יֵשׁ לוֹמַר לוֹ: "זֶה שֶׁקֶר! אָסוּר לְשַׁקֵּר!" אוֹ לוֹמַר: "שִׁקַּרְתָּ! אָסוּר לְשַׁקֵּר!" אוֹ: "זוֹ אָנֹכִיּוּת, וְזֶה לֹא טוֹב. צָרִיךְ לְהִתְרַחֵק מֵאָנֹכִיּוּת!" אוֹ לוֹמַר: "אַתָּה מִתְנַהֵג בְּרֶגַע זֶה בְּצוּרָה אָנֹכִית וְזֶה גָּרוּעַ. אַל תִּתְנַהֵג כָּךְ!" וְכֵן עַל זוֹ הַדֶּרֶךְ. תֵּן לַיֶּלֶד מוֹטִיבַצְיָה לְתַקֵּן!

~ לא בזמן פיתוי חזק

{P בִּזְמַן פִּתּוּי חָזָק הַתּוֹכָחָה עֲלוּלָה לִפֹּל עַל אָזְנַיִם אֲטוּמוֹת.
P בִּמְקוֹם לְהוֹכִיחַ רָצוּי לְהַגְבִּיר אֶת הַמּוּדָעוּת בְּצוּרָה לֹא מְחַיֶּבֶת.}

"הָאָדָם חָפְשִׁי בְּדִמְיוֹנוֹ וְאָסוּר [פֵּרוּשׁ, קָשׁוּר] בְּמֻשְׂכָּלוֹ. דִּמְיוֹנוֹ מוֹלִיכוֹ שׁוֹבָב בְּדֶרֶךְ לֶברְצוֹנוֹ. בַּל יֵחַת מִן הֶעָתִיד הַוַּדָּאִי!" (אגרת המוסר להגאון רבי ישראל סלנטר זצ"ל - תנועת המוסר).

פֵּרוּשׁ הַדְּבָרִים הוּא, שֶׁמֹּחַ הָאָדָם מֻרְכָּב מִכַּמָּה כֹּחוֹת [חָכְמָה, בִּינָה וָדַעַת]. הַחָכְמָה - דְּהַיְנוּ הַשֵּׂכֶל - הִיא הַהִסְתַּכְּלוּת הַיְשָׁרָה עַל הַחַיִּים לְלֹא שׁוּם תּוֹסֶפֶת וּמִגְרַעַת, הִסְתַּכְּלוּת שֶׁשּׁוֹאֶפֶת לִהְיוֹת נְכוֹנָה, שֶׁמּוֹנַעַת הִסָּחֲפוּת אַחֲרֵי תַעֲנוּגוֹת מְפֻקְפָּקִים, וּמַרְחִיקָה אֶת הָאָדָם מִמַּלְכּוֹדוֹת הַפְּרוּסוֹת עַל הַחַיִּים.

לְעֻמַּת זֹאת - הַדִּמְיוֹן הוּא כֹּחַ הָפוּךְ, כֹּחַ שֶׁסּוֹחֵף אֶת הָאָדָם לְלֹא שׁוּם בִּקֹּרֶת, אֶלָּא מַה שֶּׁלִּבּוֹ חָפֵץ - מַכְשִׁירוֹ הַדִּמְיוֹן לְבִצּוּעַ, בֵּין טוֹב, אוֹ, חַס וְחָלִילָה, לִשְׁלִילָה. וְזוֹהִי נְקֻדַּת הַתָּרְפָּה שֶׁל הָאָדָם הַגּוֹרֶמֶת לוֹ לַעֲשׂוֹת מַעֲשִׂים שְׁלִילִיִּים, וְאַף שֶׁהוּא יוֹדֵעַ בְּוַדָּאוּת שֶׁהוּא עָתִיד לְשַׁלֵּם עֲלֵיהֶם מְחִיר כָּבֵד שֶׁאֵינוֹ מִשְׁתַּלֵּם, "בַּל יֵחַת מֵהֶעָתִיד הַוַּדָּאִי!"

בְּדוֹמֶה לָזֶה אָמְרוּ חֲזַ"ל "אֵין אָדָם נִתְפָּס עַל צַעְרוֹ!" בִּזְמַן שֶׁאָדָם נִמְצָא בְּצַעַר גָּדוֹל, אֵין לִשְׁפֹּט אוֹתוֹ עַל כָּל מִינֵי בִּטּוּיִים וְהִתְנַהֲגֻיּוֹת כְּמוֹ שֶׁשּׁוֹפְטִים אָדָם בִּזְמַן רָגוּעַ!

וּמַדּוּעַ? מִשּׁוּם שֶׁאָז שִׂכְלוֹ מְעֻרְבָּב, הָרֶגֶשׁ וְהַדִּמְיוֹן פּוֹעֲלִים בְּצוּרָה מֻגְבֶּרֶת, וּמִמֵּילָא קָשֶׁה לְאָדָם זֶה לִמְנֹעַ טָעֻיּוֹת, בֵּין בְּדִבּוּר וּבֵין בְּמַעֲשֶׂה, וְאִם כֵּן, אֵין לְדוּנוֹ עַל כָּךְ כְּמוֹ שֶׁדָּנִים אָדָם שָׁפוּי בְּדַעְתּוֹ וְנִנּוֹחַ.

וּלְעִנְיָנֵנוּ - מִכָּאן יֵשׁ לְהָבִין, שֶׁאֵין טַעַם לְהוֹכִיחַ יֶלֶד בִּזְמַן שֶׁהוּא נִמְצָא בְּפִתּוּי חָזָק שֶׁבְּאוֹתוֹ זְמַן אֵין לוֹ כֹּחַ וְרָצוֹן נַפְשִׁי לְהִתְגַּבֵּר עָלָיו, וְלוּ גַּם אִם יֵשׁ הוֹכָחוֹת שֶׁהַתּוֹכָחָה הִיא אֲמִתִּית - זֶה לֹא יַעְזֹר, מִשּׁוּם שֶׁבְּאוֹתָם רְגָעִים הַיֶּלֶד נָתוּן לְפִתּוּי, וְהוּא נִגְרָר אַחֲרֵי דִמְיוֹנוֹ, וְשִׂכְלוֹ מְעֻרְבָּב. אַדְּרַבָּה, הוּא יְחַפֵּשׂ כָּל מִינֵי אֲמַתְלָאוֹת לְהַכְשִׁיר אֶת מַעֲשָׂיו, לְהַכְשִׁיר אֶת הַ"שֶּׁרֶץ"! וַאֲפִלּוּ אִם הָאֲמַתְלָאוֹת שֶׁיַּמְצִיא תִּהְיֶינָה רְחוֹקוֹת מֵהַהִגָּיוֹן - הוּא יֶאֱחֹז בָּהֶן!

טִלְפְּנָה אֵלַי אִמָּא וּשְׁאֵלָה בְּפִיהָ: בְּנָהּ אֵינוֹ הוֹלֵךְ בְּדֶרֶךְ הַתּוֹרָה [מִשּׁוּם שֶׁלָּמַד בְּמִסְגְּרוֹת לֹא לְרוּחַ הַתּוֹרָה], וְהוּא הִתְגַּיֵּס לַצָּבָא, וְשָׁם הִכִּיר נַעֲרָה חִלּוֹנִית, וְעַתָּה נַפְשָׁהּ שֶׁל הָאֵם לִשְׁאוֹל הִגִּיעָה: כַּמָּה שֶׁהִיא מְנַסָּה לְשַׁכְנֵעַ אֶת בְּנָהּ בְּכָל מִינֵי דְרָכִים - בְּכַעַס, בִּבְכִי וּבְתַחֲנוּנִים לַעֲזֹב אֶת הַנַּעֲרָה הַנַּ"ל וְלַחֲזֹר בִּתְשׁוּבָה - בְּכָל זֹאת הוּא אֵינוֹ שׁוֹמֵעַ. הִיא מְצַיֶּנֶת, שֶׁבֵּן זֶה עֲדִין־נֶפֶשׁ וּמִשְׁתַּדֵּל לְרַצּוֹת אוֹתָהּ, אוּלָם דַּוְקָא בְּעִנְיַן הַנַּעֲרָה וְהַתְּשׁוּבָה - אָזְנוֹ עֲרֵלָה מִשְּׁמֹעַ, וְלָכֵן הִיא שׁוֹאֶלֶת מַה לַּעֲשׂוֹת?

עָנִיתִי לָהּ: רֵאשִׁית, עָלַיִךְ לְשַׁחְרְרוֹ שֶׁהוּא יִקְבַּע לְעַצְמוֹ מַה לַּעֲשׂוֹת לְלֹא לַחַץ, וּמִתּוֹךְ גִּלּוּי שֶׁל אַהֲבָה אֵלָיו, שֶׁבָּזֶה אַתְּ מַסְבִּירָה, שֶׁבְּעֶצֶם, לְדַעְתֵּךְ, כְּדַאי שֶׁהוּא יִבְחַר אֶת דַּרְכּוֹ, וּבְחִירָה זוֹ לֹא תִהְיֶה מֻגְבֶּלֶת דַּוְקָא לְדַעְתֵּךְ, וְאַתְּ אוֹהֶבֶת אוֹתוֹ בְּלִי תְנָאִים, וְכַמּוּבָן בְּלִי קֶשֶׁר לַדֶּרֶךְ שֶׁהוּא יִבְחַר לָלֶכֶת בָּהּ. זֶהוּ בְּנֵךְ, וּבְכָל מַצָּב הוּא בְּנֵךְ, וְאַתְּ אוֹהֶבֶת אוֹתוֹ. אָמְנָם תֹּאמְרִי בְּפֵרוּשׁ, שֶׁלְּדַעְתֵּךְ, דֶּרֶךְ הַתּוֹרָה הִיא הַדֶּרֶךְ הַטּוֹבָה וְהַבְּטוּחָה בְּיוֹתֵר, וְאִם הוּא בְּכָל זֹאת יְבַקֵּשׁ מִמֵּךְ הַצָּעָה, תַּצִּיעִי לוֹ אִם בִּיכָלְתּוֹ שֶׁיֵּלֵךְ כָּל יוֹם לְשִׁעוּר תּוֹרָה.

עוֹד אָמַרְתִּי לָהּ: דְּעִי לָךְ, הַבָּחוּר עָלוּל לְהִכָּנֵס לִמְצוּקָה, וְהוּא עָלוּל לִרְצוֹת לַעֲבֹר לְדִירָה שְׂכוּרָה כְּדֵי לְהִשְׁתַּחְרֵר מֵהַצַּעַר שֶׁלָּךְ הַגּוֹרֵם לוֹ הַרְגָּשָׁה נוֹרָאָה, שֶׁהוּא אֵינוֹ מוֹצֵא לָהּ שׁוּם מוֹצָא, וּכְבָר הָיָה מִקְרֶה כָּזֶה.

לְמַרְבֵּה הַפֶּלֶא, הִיא עָנְתָה: "כְּבוֹד הָרַב, כָּךְ בֶּאֱמֶת אָמַר לִי בְּנִי: אִמָּא, אֲנִי חוֹשֵׁב לִשְׂכֹּר דִּירָה לָגוּר בְּאֹפֶן עַצְמָאִי. כּוֹאֵב לִי לִרְאוֹת אוֹתָךְ בְּצַעַר".

זוֹהִי דֻגְמָא לְפִתּוּי חָזָק. הַבָּחוּר יָדַע שֶׁאָכֵן דֶּרֶךְ הַתּוֹרָה הִיא הַדֶּרֶךְ הַנְּכוֹנָה, אוּלָם בְּעִקְּבוֹת הַתְּנָאִים הַסְּבִיבָתִיִּים שֶׁבָּהֶם הוּא גָדַל, נוֹצְרוּ פִּתּוּיִים חֲזָקִים לִפְרֹק עֹל, וְאַף שֶׁבְּכָל לִבּוֹ הוּא רָצָה לִשְׁמֹעַ בְּקוֹל אִמּוֹ, בְּכָל זֹאת "הַדִּמְיוֹן", "הַפִּתּוּי", לֹא הִנִּיחַ לוֹ זֹאת. וּמִכֵּיוָן שֶׁדָּבָר זֶה הֵצִיק לוֹ, הוּא הִתְכַּוֵּן לִשְׂכֹּר דִּירָה כְּדֵי לְהִשְׁתַּחְרֵר מֵהַתְּלוּת הָרִגְשִׁית, אַף עַל פִּי שֶׁבְּעֶצֶם בָּזֶה הוּא גוֹרֵם צַעַר גָּדוֹל יוֹתֵר לְאִמּוֹ - דָּבָר שֶׁהוּא לֹא הָיָה חָפֵץ. פָּשׁוּט, כֹּרַח הַפִּתּוּי גָרַם זֹאת, הוּא לֹא יָכוֹל אַחֶרֶת.

וּמַה כֵּן יֵשׁ לַעֲשׂוֹת? יֵשׁ לִיצֹר מוּדָעוּת לִשְׁלִילַת הַפִּתּוּי. אָמְנָם יֵשׁ לְהַקְפִּיד שֶׁמּוּדָעוּת זֹאת לֹא תִיצֹר נְסִיגָה, וְלָכֵן יֵשׁ לְהִמָּנַע מִתּוֹכָחָה אוֹ מוּדָעוּת שֶׁיּוֹצֶרֶת רֹשֶׁם שֶׁמִּתְכַּוְּנִים לְחַיֵּב אוֹתוֹ, אֶלָּא אַדְּרַבָּה - הַמּוּדָעוּת תִּהְיֶה כְּעֵין תּוֹסֶפֶת יְדִיעָה נְעִימָה [וּפָשׁוּט הַדָּבָר, שֶׁכְּכָל שֶׁיִּכָּנֵס לְשִׂכְלוֹ שְׁלִילַת הַפִּתּוּי, עִם הַזְּמַן הוּא יִתְגַּבֵּר עָלָיו].

אוּלָם אֵין כַּוָּנָתֵנוּ לוֹמַר שֶׁאָסוּר לְהַשְׁמִיעַ תּוֹכָחָה מְחַיֶּבֶת. אֶפְשָׁר וְאֶפְשָׁר! אוּלָם לֹא עַל יְדֵי הַהוֹרִים, מִשּׁוּם שֶׁזֶּה עָלוּל לְהַרְחִיקוֹ. יֵשׁ לָתֵת לְגוֹרֵם זֶה לְהַכּוֹת בְּשֵׁבֶט מוּסָר עַל קָדְקֳדוֹ, וְאָז, אִם יְקַבֵּל אֶת דְּבָרָיו - הִנֵּה מַה טּוֹב, וְאוּלַי יֵקַל לוֹ לִשְׁמֹעַ אוֹתוֹ, מִשּׁוּם שֶׁהוּא לֹא מַרְגִּישׁ מְחֻיָּבוּת לְשַׁנּוֹת אֶת דַּרְכּוֹ מִיָּדִית, כִּי בְּעֶצֶם הוּא לֹא חַיָּב וְלֹא קָשׁוּר לַמּוֹכִיחַ, וַאֲפִלּוּ אִם הוּא יִסְלֹד וְיִתְרַחֵק מֵהַמּוֹכִיחַ, אֵין זֶה מַפְרִיעַ אִם הוּא יִתְרַחֵק מִמֶּנּוּ, שֶׁהֲרֵי מִמֵּילָא הוּא לֹא הָיָה קָרוֹב אֵלָיו. אֶפְשָׁר גַּם "לְשַׁדֵּר" לַיֶּלֶד אוֹ לוֹמַר לוֹ בְּפֵרוּשׁ שֶׁאֲנַחְנוּ מְבִינִים אוֹתוֹ שֶׁקָּשֶׁה לוֹ לְהִתְגַּבֵּר, וְשֶׁלֹא יַרְגִּישׁ שֶׁלֹא בְּנוֹחַ וְשֶׁלֹא יִדְאַג, וַאֲנַחְנוּ מַאֲמִינִים שֶׁיָּבוֹא יוֹם וְהוּא מֵעַצְמוֹ יִתְעוֹרֵר לַחֲזֹר לְדֶרֶךְ הַתּוֹרָה, וַאֲפִלּוּ אִם זֶה יִהְיֶה עוֹד חֲמִשִּׁים שָׁנָה, וְכוּ'.

בְּצוּרָה כָּזוֹ אֲנַחְנוּ יוֹצְרִים אֲוִירָה חִיּוּבִית שֶׁעֲשׂוּיָה לְהוֹלִיד רָצוֹן טוֹב בְּרֶגַע שֶׁל אֱמֶת. וּכְלָל גָּדוֹל הוּא, שֶׁאִי אֶפְשָׁר לִחְיוֹת חַיֵּי שֶׁקֶר לְלֹא מַשְׁבֵּר אוֹ רֶגַע שֶׁל אֱמֶת. לַשֶּׁקֶר אֵין רַגְלַיִם, וּבְאוֹתָם רְגָעִים הוּא עָשׂוּי לִזְכֹּר אֶת הָאַהֲבָה הָאֲמִתִּית וְהַפִּנָּה הַחַמָּה בַּלֵּב אֵלָיו, וְיֵקַל לוֹ לַחֲזֹר לְדֶרֶךְ הָאֱמֶת!

אָמְנָם יֵשׁ לְצַיֵּן! כַּאֲשֶׁר הָעִנְיָן בִּשְׁלִיטָתֵנוּ לְלֹא חֲשַׁשׁ הִתְרַחֲקוּת, כְּגוֹן יֶלֶד שֶׁבְּיָדֵינוּ כְּחֹמֶר בְּיַד הַיּוֹצֵר - אִם יֵשׁ חֲשָׁשׁ שֶׁבְּדַרְכּוֹ הַנְּלוֹזָה הוּא עָלוּל לְהִדַּרְדֵּר, יֵשׁ לִקְבֹּעַ לוֹ בְּצוּרָה חַד מַשְׁמָעִית אֶת הַדֶּרֶךְ יֵלֵךְ בָּהּ, וּלְבַצֵּעַ זֹאת גַּם אִם זֶה לֹא נִרְאֶה לוֹ, וְלֹא לַחְסֹךְ מִמֶּנּוּ שֵׁבֶט מוּסָר. אִם כִּי חוֹבָה לְהַסְבִּיר וְלִיצֹר אֲוִירָה שֶׁיָּבִין שֶׁזּוֹ דֶּרֶךְ הָאֱמֶת וְזוֹ הַדֶּרֶךְ הַכְּדָאִית בְּיוֹתֵר, לַעֲטֹף אוֹתוֹ בְּחֹם וְאַהֲבָה בְּכָל הִזְדַּמְּנוּת, וְאֵין צָרִיךְ לוֹמַר, שֶׁיֵּשׁ לִבְדֹּק אֶת הַשֹּׁרֶשׁ שֶׁמִּמֶּנּוּ נָבְעָה הַבְּעָיָה וּלְבַעֲרוֹ. וְאִידָךְ זִיל גְּמֹר.

{{וְהָיָה רֵאשִׁיתוֹ מִצְעָר וְאַחֲרִיתוֹ יִשְׂגֶּה מְאֹד (ע"פ איוב ח, ז).}}

~ מודה ועוזב – ירוחם

אֵין לְהַאֲשִׁים אֶת הַיֶּלֶד עַל יְדֵי הַזְכָּרַת מַעֲשִׂים שֶׁהוּא כְּבָר הִתְחָרֵט עֲלֵיהֶם, וּבִפְרָט כַּאֲשֶׁר הוּא מֵעַצְמוֹ סִפֵּר וְהִבִּיעַ חֲרָטָה.

לֹא אַחַת אֲנַחְנוּ נִכְשָׁלִים בְּתוֹכָחָה שֶׁהִיא תוֹצָאָה יְשִׁירָה שֶׁל הִצְטַבְּרוּת מְדֻמָּה. הִנֵּה קָרָה שֶׁהַיֶּלֶד לֹא הִגִּיעַ בַּזְּמַן הַבַּיְתָה, וְהוּא בָּא מִיָּזְמָתוֹ וּמִתְנַצֵּל, וְגַם מִשְׁתַּדֵּל לְהַבָּא לֹא לְאַחֵר, אוּלָם אַחֲרֵי זְמַן קָצָר הַהוֹרֶה שׁוֹמֵעַ שֶׁהַיֶּלֶד לֹא הֵכִין אֶת שִׁעוּרָיו וְעוֹד תְּלוּנוֹת שׁוֹנוֹת. כְּתוֹצָאָה מֵהַתְּלוּנוֹת שֶׁהִצְטַבְּרוּ, הַהוֹרֶה מַתְחִיל לְהוֹכִיחַ אֶת בְּנוֹ עַל אִי הֲכָנַת שִׁעוּרֵי בַּיִת וְשֶׁזּוֹ רַשְׁלָנוּת וְכוּ', וְזוֹ הַסִּבָּה שֶׁהוּא אֵחֵר לָבוֹא הַבַּיְתָה, מִשּׁוּם שֶׁזֶּה גַּם כֵּן רַשְׁלָנוּת וְכוּ'.

אִם נִתְבּוֹנֵן בַּתּוֹכָחָה הַנַּ"ל, רוֹאִים שֶׁיֵּשׁ לַהוֹרֶה כַּוָּנָה טוֹבָה לְדַרְבְּנוֹ לְאַחֲרָיוּת, אוּלָם בְּהֶחְלֵט הָיָה מְיֻתָּר לְהַזְכִּיר אֶת הָאִחוּר הַבַּיְתָה, מִשּׁוּם שֶׁהוּא כְּבָר הִתְנַצֵּל עַל כָּךְ וְאַף הִשְׁתַּדֵּל לְתַקֵּן, וְאִם כֵּן, מַדּוּעַ לְהַזְכִּיר לוֹ זֹאת שׁוּב? אֵין זֹאת, אֶלָּא מִשּׁוּם שֶׁיֵּשׁ לוֹ הִצְטַבְּרוּת שֶׁיָּצְרָה רֹשֶׁם שְׁלִילִי, וְזֶה גָּרַם לָ"אִסּוּף" שֶׁל כָּל הַכִּשְׁלוֹנוֹת שֶׁל הַיֶּלֶד, וְאַף שֶׁחֶלְקָם הוּא נַחֲלַת הֶעָבָר.

בִּנְפִילַת אַפַּיִם אֲנַחְנוּ מְבַקְשִׁים מֵאֵת ה' - "אַל תִּזְכֹּר לָנוּ עֲוֹנוֹת רִאשׁוֹנִים". וְאִם כֵּן, כְּמוֹ שֶׁאֲנַחְנוּ מְבַקְשִׁים - כָּךְ גַּם אֲנַחְנוּ נִדְרָשִׁים לִנְהֹג עִם יְלָדֵינוּ. עָלֵינוּ לְהַכְנִיס לְרֹאשֵׁנוּ, שֶׁכָּל יֶלֶד הָיָה רוֹצֶה לִמְצֹא חֵן בְּעֵינֵי הוֹרָיו וּלְהֵחָשֵׁב כְּיֶלֶד טוֹב, וְכַאֲשֶׁר רוֹאִים רָצוֹן טוֹב, יֵשׁ לְעוֹדְדוֹ, וְלֹא לְדַכְּאוֹ. אַדְּרַבָּה, אִם נִתֵּן לַיֶּלֶד הַרְגָּשָׁה שֶׁל מוֹדֶה וְעוֹזֵב - יְרֻחַם! זֶה יְדַרְבֵּן אוֹתוֹ לִשְׁאֹף לַכִּוּוּן הַחִיּוּבִי. מַה שֶּׁאֵין כֵּן אִם נִשְׁתַּמֵּשׁ בְּדֶרֶךְ הַשְּׁלִילָה, דְּהַיְנוּ עַל יְדֵי "אִסּוּף הַאֲשָׁמוֹת", זֶה לֹא יִבְנֶה אֶת מִדּוֹתָיו שֶׁל הַיֶּלֶד, וְאוּלַי אַף יִגְרֹם לְיֵאוּשׁ, כְּמוֹ שֶׁאָמַר שְׁלֹמֹה בְּחָכְמָתוֹ: "וְרוּחַ נְכָאָה תְּיַבֶּשׁ־גָּרֶם" (משלי יז, כב).

נָכוֹן, מַפְרִיעָה לְךָ הַהִתְנַהֲגוּת הַשְּׁלִילִית שֶׁל הַיֶּלֶד, אַתָּה צוֹדֵק, אַתָּה צָרִיךְ לְהוֹכִיחַ! אֲבָל תּוֹכִיחַ רַק עַל הַהִתְנַהֲגוּת הַשְּׁלִילִית הַקַּיֶּמֶת, וְלֹא עַל מַה שֶּׁהַיֶּלֶד הִתְחָרֵט וְקִבֵּל עַל עַצְמוֹ לְתַקֵּן לְהַבָּא. וּבִפְרָט אִם הַהִתְנַצְּלוּת בָּאָה מִצַּד הַיֶּלֶד - אִם תַּתְקִיף אוֹתוֹ עַל כָּךְ, הוּא עָלוּל לְהָבִין שֶׁלֹא כְּדַאי לְהוֹדוֹת אוֹ לְהִתְחָרֵט, שֶׁהֲרֵי זֶה נַעֲשֶׂה כְּחֵץ נֶגְדּוֹ. וְאִם בְּכָל זֹאת רְצוֹנְךָ לְהוֹכִיחוֹ עַל חֹסֶר אַחֲרָיוּת בְּאֹפֶן כְּלָלִי, אַל תּוֹכִיחוֹ בְּסָמוּךְ לְאוֹתוֹ מַעֲשֶׂה שְׁלִילִי, שֶׁאָז אַתָּה וְהַיֶּלֶד נִמְצָאִים בְּמֶתַח שֶׁאֵינוֹ מְאַפְשֵׁר לַתּוֹכָחָה לַחְדֹּר בְּצוּרָה בְּרִיאָה. עַל כֵּן תּוֹכִיחוֹ לְמָחֳרַת הַיּוֹם בַּאֲוִירָה נִנּוֹחָה, וְלֹא בְּצוּרַת הַאֲשָׁמָה, אֶלָּא כְּעֵין נִתּוּחַ הֶעָבָר עַל מְנָת לְתַקֵּן אֶת הֶעָתִיד, וְאָז תּוּכַל לְהַזְכִּיר אֶת הַכִּשְׁלוֹנוֹת שֶׁל הַיֶּלֶד מִבְּלִי לִפְגֹּעַ בּוֹ, שֶׁהֲרֵי אֵינְךָ מַפְנֶה כְּלַפָּיו אֶצְבַּע מַאֲשִׁימָה, אֶלָּא מְנַתֵּחַ אוֹתָם לְשֵׁם תּוֹעֶלֶת!

{{"פַּלֵּס מַעְגַּל רַגְלֶךָ וְכָל דְּרָכֶיךָ יִכֹּנוּ" (משלי ד, כו).}}

~ דברים ברורים ומשכנעים

{P מַה שֶּׁבָּרוּר לָנוּ לֹא בְּהֶכְרֵחַ בָּרוּר לַיֶּלֶד, וְלָכֵן יֵשׁ לְהִשְׁתַּדֵּל לְהָסִיר כָּל סָפֵק עַל יְדֵי פֵּרוּט. 
P יֵשׁ הֶבְדֵּל בֵּין הוֹרָאָה שֶׁאָז הַיֶּלֶד חַיָּב לְצַיֵּת לָהּ, וּבֵין הַצָּעָה שֶׁיֵּשׁ לוֹ אֶפְשָׁרוּת לְסָרֵב.}

"אֶלֶף פְּעָמִים אָמַרְתִּי לְךָ לְהִתְפַּלֵּל כְּמוֹ בֶּן אָדָם. מָה, אַתָּה לֹא מֵבִין עִבְרִית?! מָה אַתָּה עוֹשֶׂה בְּכַוָּנָה?!" נָכוֹן, הָאָב בִּקֵּשׁ פְּעָמִים רַבּוֹת שֶׁהַבֵּן יִתְפַּלֵּל כְּמוֹ שֶׁצָּרִיךְ, אוּלָם סָפֵק גָּדוֹל אִם הַבֵּן הֵבִין מָה הַהַגְדָּרָה הַמְפֹרֶטֶת שֶׁל "תְּפִלָּה כְּמוֹ שֶׁצָּרִיךְ". הָאָב צָרִיךְ לְפָרֵט לַיֶּלֶד מַה כּוֹלֶלֶת תְּפִלָּה כָּזוֹ, כְּגוֹן: לְהִסְתַּכֵּל בְּתוֹךְ הַסִּדּוּר, לְבַטֵּא אֶת הַמִּלִּים, לִהְיוֹת נָקִי, לְהִמָּנַע מִקְּרִיצוֹת עַיִן, לְהַגִּיעַ בַּזְּמַן וְלֹא לַחֲלֹם וְכוּ'. מַה שֶּׁנִּרְאֶה לְךָ יָדוּעַ - אֵינוֹ בְּהֶכְרֵחַ יָדוּעַ לְבִנְךָ.

זֹאת וְעוֹד, עָלֵינוּ לָדַעַת, שֶׁמַּה שֶּׁמֻּסְכָּם אֶצְלְךָ שֶׁהוּא דָּבָר הֶכְרֵחִי אוֹ רָצוּי, לֹא תָמִיד זֶה זֵהֶה אֵצֶל הַיֶּלֶד. "כְּשֵׁם שֶׁפַּרְצוּפֵיהֶם שׁוֹנִים - כָּךְ דֵּעוֹתֵיהֶם שׁוֹנוֹת", וְסָבִיר לְהַנִּיחַ שֶׁיֵּשׁ שֹׁנִי בֵּין הֲבָנָתְךָ לַהֲבָנָתוֹ. וּכְדֵי לְצַמְצֵם אֶת הַפַּעַר בֵּינְךָ לְבֵינוֹ, עָלֶיךָ לְהִשְׁתַּדֵּל לְהַסְבִּיר בְּצוּרָה בְּרוּרָה וּמְשַׁכְנַעַת אֶת דֵּעוֹתֶיךָ, כְּדֵי שֶׁיִּכָּנְסוּ דְבָרֶיךָ וְיִתְקַבְּלוּ עַל דַּעְתּוֹ.

שִׂים לֵב! עָלֶיךָ לְהַבְחִין בֵּין קְבִיעַת דֵּעָה בְּצוּרָה שֶׁל הוֹרָאָה, בָּהּ אֵינְךָ מִתְכַּוֵּן לְאַפְשֵׁר לַיֶּלֶד לְשַׁנּוֹתָהּ אֶלָּא עָלָיו לְצַיֵּת לָהּ - גַּם אִם הוּא אֵינוֹ מְשֻׁכְנָע שֶׁאָכֵן צוֹדְקִים דְּבָרֶיךָ [כְּגוֹן: אִם הַסַּבָּא וְהַסַּבְתָּא מַחֲזִיקִים מַכְשִׁיר טֶלֶוִיזְיָה, וְהֵם, כַּצָּפוּי, מְאֹד סִימְפָּטִיִּים, וְהַיֶּלֶד רוֹצֶה לָלֶכֶת לְסַבָּא וּלְסַבְתָּא, וְהָאָב מִתְנַגֵּד, וּמְנַמֵּק שֶׁסִּבַּת הִתְנַגְּדוּתוֹ הִיא מִשּׁוּם שֶׁיֵּשׁ חֲשָׁשׁ שֶׁהַסַּבָּא וְהַסַּבְתָּא יַקְרִינוּ דְבָרִים שֶׁאֵינָם לְרוּחַ הַתּוֹרָה, אוּלָם הַיֶּלֶד אֵינוֹ חוֹשֵׁשׁ מִכָּךְ, מִשּׁוּם שֶׁהוּא חוֹשֵׁב שֶׁהוּא יוּכַל לְהִתְגַּבֵּר וְלֹא לִצְפּוֹת, אוּלָם הוּא לֹא הִשְׂכִּיל לְהָבִין אֶת כָּל הֶקֵּף הַפִּתּוּי]. כֵּיוָן שֶׁזּוֹהִי הוֹרָאָה, עַל הַיֶּלֶד לְצַיֵּת בְּכָל אֹפֶן.

אוּלָם אֵין הַדָּבָר כֵּן כַּאֲשֶׁר אַתָּה מַצִּיג אֶת הַבְּעָיָה לְשִׁקּוּל דַּעְתּוֹ שֶׁל הַיֶּלֶד, שֶׁאָז אַתָּה נִרְאֶה כְּחָבֵר שֶׁשּׁוֹאֵל אֶת עֲמִיתְךָ מַה דַּעְתּוֹ, וְלֹא כְּמוֹרֶה לוֹ הוֹרָאָה, וּמִמֵּילָא יֵשׁ סִכּוּי שֶׁהַיֶּלֶד יַפְנִים זֹאת, אִם אָכֵן יֵרָאֶה לוֹ הָעִנְיָן. אוּלָם לְעֻמַּת זֹאת, עָלֵינוּ לָקַחַת בַּחֶשְׁבּוֹן שֶׁיִּתָּכֵן שֶׁלַּיֶּלֶד לֹא יֵרָאֶה הָעִנְיָן, וְאָז יֵשׁ חֲשָׁשׁ שֶׁהוּא לֹא יְבַצַּע אֶת הַנִּדְרָשׁ, וּמִמֵּילָא אֵין לְךָ לִרְגֹּז מַדּוּעַ הוּא עוֹבֵר עַל דְּבָרֶיךָ. אֵין לְהַאֲשִׁימוֹ עַל סֵרוּבוֹ, שֶׁהֲרֵי אֶפְשָׁרוּת הַבְּחִירָה יָצְרָה "שֶׁטַח לְסֵרוּב".

לִפְעָמִים יֶשְׁנָהּ הַרְגָּשָׁה בְּלֵב הַהוֹרִים שֶׁהַיֶּלֶד עוֹשֶׂה אֶת עַצְמוֹ שֶׁאֵינוֹ מֵבִין, וְזֶה מַרְגִּיז אוֹתָם מְאֹד: מַה הוּא עוֹשֶׂה אֶת עַצְמוֹ כְּמִי שֶׁאֵינוֹ יוֹדֵעַ? מַה צָּרִיךְ לָדַעַת כָּאן?! זֶה כָּל כָּךְ פָּשׁוּט שֶׁלֹא מְבִיאִים חֲבֵרִים זָרִים בְּלִי תֵאוּם.

נָכוֹן, זֶה מְקוֹמֵם, וְיִתָּכֵן מְאֹד שֶׁאָכֵן הַיֶּלֶד יוֹדֵעַ וְהֵבִין כְּבָר בַּפַּעַם הָרִאשׁוֹנָה מַה בְּדִיּוּק כַּוָּנַתְכֶם, אוּלָם גַּם יִתָּכֵן שֶׁהוּא לֹא הֵבִין, אוֹ שֶׁהֵבִין לַחֲצָאִין, וַהֲבָנָה לַחֲצָאִין אֵינָהּ פּוֹעֶלֶת אֲפִלּוּ לַחֲצָאִין, וְאִם תּוֹכִיחוּ אוֹתוֹ בְּצוּרָה קְצָרָה וְלֹא מְשַׁכְנַעַת, עֲלוּלָה הַבְּעָיָה לָצוּץ שׁוּב וָשׁוּב.

עַל כֵּן יַשְׂכִּילוּ הַהוֹרִים לֹא לַחְסֹךְ מַאֲמָץ בְּהַבְהָרַת הַתּוֹכָחָה, וּבָזֶה יִמְנְעוּ אֶת הַחֲשָׁשׁ שֶׁל אִי הֲבָנָה. וַאֲפִלּוּ אִם אָכֵן - כְּמוֹ שֶׁנִּרְאֶה לַהוֹרִים - הַיֶּלֶד יָדַע וְהֵבִין וְחָזַר עַל הַמִּשְׁגֶּה, אֵין זֶה סוֹף הָעוֹלָם; וְכִי אֲנַחְנוּ לֹא חָזַרְנוּ עַל מִשְׁגֶּה אַף עַל פִּי שֶׁיָּדַעְנוּ שֶׁהוּא אָסוּר?! פָּשׁוּט מְאֹד, הִתְפַּתֵּינוּ! מָה אַתֶּם חוֹשְׁשִׁים - שֶׁהַיֶּלֶד יְנַצֵּל זֹאת לְרָעָה? שֶׁתָּמִיד יַעֲשֶׂה אֶת עַצְמוֹ כְּלֹא מֵבִין? אֵין מַה לַּחְשֹׁשׁ!

רֵאשִׁית, מִשּׁוּם שֶׁכָּל יֶלֶד אֵינוֹ רוֹצֶה לִהְיוֹת רַע וְלֹא רוֹצֶה שֶׁלְּהוֹרָיו תִּהְיֶה מֹרַת רוּחַ מִמֶּנּוּ, וְאִם הוּא שׁוּב חוֹזֵר עַל הַמִּשְׁגֶּה, כַּנִּרְאֶה שֶׁיֵּשׁ לוֹ פִּתּוּי גָּדוֹל [וְכַמּוּבָן שֶׁצָּרִיךְ לִדְרֹשׁ וְלַחְקֹר מָה הַפִּתּוּי, וְלִדְאֹג לְבַעֲרוֹ].

שֵׁנִית, אֶפְשָׁר לְהַסְבִּיר וּלְהַבְהִיר אֶת הַתּוֹכָחָה בְּצוּרָה רְחָבָה וּמוּבֶנֶת דֵּי הַצֹּרֶךְ, וְעִם זֹאת, אֵין זֶה מוֹנֵעַ מִן הַהוֹרִים לְהַעֲנִישׁ אֶת־הַיֶּלֶד, וְאָז יֶשְׁנוֹ גּוֹרֵם הַהַרְתָּעָה - וְאֵין אֶת הַחֲשָׁשׁ לְאִי וַדָּאוּת בַּתּוֹכָחָה.

{{וְ"כָל עָרוּם יַעֲשֶׂה בְדָעַת" (משלי יג, טז).}}

~ רגיעה פנימית ולא היסטריה

{P תּוֹכָחָה מִתּוֹךְ כַּעַס מְסַלֶּקֶת אֶת הַהִגָּיוֹן וְכֹשֶׁר הַשִּׁפּוּט לְטוֹבַת הַתַּאֲוָה וְהָרָצוֹן לְהַגִּיעַ לַתּוֹצָאָה גַּם אִם לֹא הוּכַח שֶׁהִיא נְכוֹנָה.
P כַּאֲשֶׁר מוֹכִיחִים בְּכַעַס, שׁוֹמֵעַ הַתּוֹכָחָה מְאַבֵּד אֶת שְׁפִיּוּתוֹ וְאֵינוֹ מֵבִין מָה רוֹצִים מִמֶּנּוּ, וְזֶה הֶפֶךְ מַטְּרַת הַתּוֹכָחָה.}

אָמְרוּ חֲזַ"ל: "אֵין דָּנִין אֶת הָאָדָם בִּשְׁעַת כַּעְסוֹ". כַּאֲשֶׁר הָאָדָם כָּעוּס, מֹחוֹ מְעֻרְבָּב. הָרְגָשׁוֹת מִשְׁתַּלְּטִים עַל הַשֵּׂכֶל, וְאֵין לוֹ שִׁפּוּט נָכוֹן.

יָדוּעַ וּמְפֻרְסָם, שֶׁהָעִלָּה לְמִלְחֶמֶת הָעוֹלָם הָרִאשׁוֹנָה הָיְתָה - "דָּגִים שֶׁנִּשְׂרְפוּ". וּמַעֲשֶׂה שֶׁהָיָה כָּךְ הָיָה: שַׂר הַהֲגַנָּה הָרוּסִי חָזַר לְבֵיתוֹ אַחֲרֵי יוֹם מְפָרֵךְ, וְהִנֵּה הוּא רוֹאֶה, שֶׁהַמְשָׁרֶתֶת הִקְדִּיחָה [שָׂרְפָה] אֶת הַדָּגִים, וְזֶה הִכְעִיס אוֹתוֹ מְאֹד. בְּעוֹד הוּא כּוֹעֵס וְרוֹטֵן, הוּא עוֹנֶה לְצִלְצוּל הַטֶּלֶפוֹן, וּמֵעֵבֶר לַקַּו הָיָה שַׂר הַהֲגַנָּה הַגֶּרְמָנִי שֶׁטָּעַן מַה שֶּׁטָּעַן כְּלַפֵּי רוּסְיָה [הֱיוֹת וְגֶרְמַנְיָה וְרוּסְיָה הָיוּ בִּמְתִיחוּת]. שַׂר הַהֲגַנָּה הָרוּסִי, מִתּוֹךְ כַּעְסוֹ שֶׁהָיָה שָׁרוּי בּוֹ [עֵקֶב הַדָּגִים הַשְּׂרוּפִים], דִּבֵּר בְּצוּרָה חֲרִיפָה, וְכַמּוּבָן - עֲמִיתוֹ הַגֶּרְמָנִי לֹא טָמַן יָדוֹ בַּצַּלַּחַת, וְתוֹךְ זְמַן קָצָר פָּרְצָה הַמִּלְחָמָה בֵּינֵיהֶם, שֶׁגָּרְרָה אֶת שְׁאָר אֻמּוֹת הָעוֹלָם לְמִלְחֶמֶת עוֹלָם.

שַׂר הַהֲגַנָּה אָמוּר לִהְיוֹת אָדָם מְאֹד מְחֻשָּׁב וּמָתוּן, שֶׁהֲרֵי הַרְבֵּה מַעֲרָכוֹת וְחַיֵּי אָדָם מֻפְקָדִים בְּיָדוֹ וּבְאַחֲרָיוּתוֹ, וְאַף עַל פִּי כֵן, מִתּוֹךְ כַּעְסוֹ, נָהַג בִּפְזִיזוּת יֶתֶר.

וּכְמוֹ כֵן [לְהַבְדִּיל אֶלֶף אַלְפֵי הַבְדָּלוֹת] מוּבָא בַּחֻמָּשׁ (במדבר לא, כא): "וַיֹּאמֶר אֶלְעָזָר הַכֹּהֵן אֶל אַנְשֵׁי הַצָּבָא הַבָּאִים לַמִּלְחָמָה, זֹאת חֻקַּת הַתּוֹרָה אֲשֶׁר צִוָּה ה' אֶת מֹשֶׁה" וְגוֹ'. וּפֵרַשׁ רַשִׁ"י: לְפִי שֶׁבָּא מֹשֶׁה לִכְלַל כַּעַס - בָּא לִכְלַל טָעוּת, שֶׁנִּתְעַלְּמוּ מִמֶּנּוּ הִלְכוֹת גִּעוּלֵי נָכְרִים. עַד כָּאן לְשׁוֹנוֹ. כְּלוֹמַר, הִלְכוֹת גִּעוּלֵי נָכְרִים מֹשֶׁה רַבֵּנוּ הָיָה צָרִיךְ לְלַמֵּד, אֶלָּא מִשּׁוּם שֶׁכָּעַס עַל פְּקוּדֵי הַחַיִל, כַּמּוּבָא לְעֵיל בְּפָסוּק י"ג - "וַיִּקְצֹף מֹשֶׁה עַל פְּקוּדֵי הֶחָיִל" וְגוֹ', לָכֵן בָּא לִכְלַל טָעוּת, שֶׁנִּתְעַלְּמוּ מִמֶּנּוּ לְרֶגַע הִלְכוֹת גִּעוּלֵי נָכְרִים וְלֹא יָכוֹל הָיָה לְלַמְּדָם, וְאֶלְעָזָר הַכֹּהֵן לִמְּדָם בִּמְקוֹמוֹ. וְזֶהוּ שֶׁאָמַר: לְלַמֶּדְךָ, שֶׁהַבָּא לִכְלַל כַּעַס, בָּא לִכְלַל טָעוּת.

וְאִם בְּמֹשֶׁה רַבֵּנוּ, שֶׁהַקָּדוֹשׁ־בָּרוּךְ־הוּא הֵעִיד עָלָיו (שם יב, ז) "בְּכָל בֵּיתִי נֶאֱמָן הוּא", בְּכָל זֹאת הַדָּבָר הִשְׁפִּיעַ - עַל אַחַת כַּמָּה וְכַמָּה אֲנָשִׁים פְּשׁוּטִים שֶׁכְּמוֹתֵנוּ, שֶׁלֹא הִגַּעְנוּ לַעֲפַר רַגְלָיו שֶׁל מֹשֶׁה רַבֵּנוּ, וַדַּאי שֶׁזֶּה עָלוּל לְהַשְׁפִּיעַ עָלֵינוּ לְרָעָה. וּבְדִיּוּק בְּכָתְבִי שׁוּרוֹת אֵלֶּה צִלְצֵל אֵלַי אָדָם גָּדוֹל וְצַדִּיק, תַּלְמִיד חָכָם וּמְזַכֶּה אֶת הָרַבִּים, אָדָם שֶׁהִשְׁכִּין שָׁלוֹם בְּבָתִּים רַבִּים וְהֵקִים עֻלָּהּ שֶׁל תּוֹרָה. הַנַּ"ל הָיָה נִרְגָּשׁ, וְהִתְלוֹנֵן עַל עָוֶל שֶׁלְּדַעְתּוֹ עָשׂוּ לִיהוּדִי מְסֻיָּם, וְתוֹךְ כְּדֵי הַשִּׂיחָה אִתִּי, הֵטִיחַ בְּאוֹתָם הָאֲנָשִׁים הַאֲשָׁמוֹת כְּבֵדוֹת מְאֹד, שֶׁלְּלֹא סָפֵק הוּא לֹא הָיָה מִתְבַּטֵּא בְּצוּרָה כָּזֹאת בְּעִתּוֹת מַרְגּוֹעַ, אֶלָּא לְפִי שֶׁבָּא לִכְלַל כַּעַס, בָּא לִכְלַל טָעוּת. אֲשֶׁר עַל כֵּן, עָלֵינוּ לְהַקְפִּיד מְאֹד שֶׁלֹא לְהוֹכִיחַ בִּשְׁעַת כַּעַס, שֶׁאָז עֲלוּלִים אֲנַחְנוּ לִטְעוֹת, וְהַרְבֵּה יוֹתֵר קָשֶׁה לְתַקֵּן טָעוּת מִלְּהִמָּנַע מִלְּהוֹכִיחַ.

נְקֻדָּה נוֹסֶפֶת הִיא, שֶׁכַּאֲשֶׁר הַתּוֹכָחָה נֶאֱמֶרֶת בְּהֶחְלֵטִיּוּת וּבִרְגִיעָה, פְּעֻלָּתָהּ יוֹתֵר יְעִילָה - אִם מִשּׁוּם שֶׁהַיֶּלֶד מֵבִין מָה רוֹצִים מִמֶּנּוּ, וַאֲפִלּוּ אִם אֵינוֹ מֵבִין, אָז הוּא אוֹזֵר כֹּחַ לִשְׁאֹל [מַה שֶּׁאֵין כֵּן כַּאֲשֶׁר מוֹכִיחִים בְּהִיסְטֶרְיָה], וְאִם מִשּׁוּם שֶׁהַיֶּלֶד מֵבִין שֶׁהָאַבָּא לֹא בִּנְקֻדַּת חֻלְשָׁה. מַה שֶּׁאֵין כֵּן כַּאֲשֶׁר הָאַבָּא הִיסְטֶרִי, זֶה מַרְאֶה לַיֶּלֶד שֶׁהָאַבָּא בִּנְקֻדַּת חֻלְשָׁה שֶׁהוֹצִיאָה אוֹתוֹ מִשַּׁלְוָתוֹ, וְאִם יֵשׁ לַיֶּלֶד תַּאֲוָה לְהַמְשִׁיךְ, הוּא עָלוּל לְהַמְשִׁיךְ, בְּיָדְעוֹ שֶׁזּוֹ נְקֻדַּת תָּרְפָּה אֵצֶל הָאָב. וּבְחָשְׁבוֹ כִּי יִתָּכֵן שֶׁהוּא יִכָּנַע - כַּאֲשֶׁר יִרְאֶה שֶׁהַבֵּן נָחוּשׁ בְּדַעְתּוֹ לְהַמְשִׁיךְ, וַאֲפִלּוּ אִם הַבֵּן אֵינוֹ חוֹשֵׁב כָּךְ - אִם הַבֵּן יַחֲזֹר עַל הִתְנַהֲגוּתוֹ בְּתֹם לֵב מִתּוֹךְ פִּתּוּי, לָאָב תִּהְיֶה בְּעָיָה כֵּיצַד לְהָגִיב. כִּי לְאַחַר שֶׁהוּא הִבִּיעַ אֶת הַזַּעְזוּעַ שֶׁלּוֹ בְּצוּרָה חֲרִיפָה כָּזֹאת, מַה יֵּשׁ לְהוֹסִיף? הָאָב עָלוּל לִהְיוֹת בְּמַלְכֹּדֶת.

יֶשְׁנָן עֵצוֹת אֵיךְ לִשְׁמֹר עַל אִפּוּק לִפְנֵי הַתּוֹכָחָה, אֲפִלּוּ אִם מַרְגִּישִׁים כַּעַס:

א. לִסְפֹּר עַד הַסִּפְרָה 50, וְרַק אַחַר כָּךְ לְהוֹכִיחַ.

ב. לָגֶשֶׁת לִשְׁתּוֹת כּוֹס מַיִם אוֹ מִיץ, וּלְכַוֵּן הֵיטֵב בְּבִרְכַּת "שֶׁהַכֹּל נִהְיָה בִּדְבָרוֹ", וְאַחַר כָּךְ לְהוֹכִיחַ.

ג. לְהַסְכִּים בְּדַעְתְּךָ שֶׁאַתָּה תּוֹכִיחַ, אוּלָם לִפְנֵי הַתּוֹכָחָה לַחְשֹׁב עַל מִסְפַּר נְקֻדּוֹת זְכוּת, וּכְמוֹ כֵן לִמְצֹא יִתְרוֹנוֹת אֵצֶל הַמּוּכָח [לְפָחוֹת שְׁלֹשָׁה יִתְרוֹנוֹת].

ד. לִלְבֹּשׁ בֶּגֶד מְיֻחָד לִפְנֵי שֶׁמּוֹכִיחִים.

ה. לְהוֹכִיחַ בְּקוֹל נָמוּךְ.

ו. לְחַכּוֹת עַד לְיוֹם הַמָּחֳרָת, וְאִם אֶפְשָׁר יוֹתֵר זְמַן - עָדִיף.

ז. רְפוּאָה מוֹנַעַת. לַחְשֹׁב כָּל יוֹם בְּמֶשֶׁךְ חָמֵשׁ דַּקּוֹת עַל מִדּוֹתֵיהֶם הַטּוֹבוֹת שֶׁל יְלָדֵינוּ וְעַל לִבָּם הַטָּהוֹר.

ח. לִקְרֹא מִזְמוֹר תְּהִלִּים אוֹ מַאֲמָר כָּלְשֶׁהוּ, רָצוּי מִסֵּפֶר הַמְדַבֵּר עַל הַכַּעַס, וְכֵן עַל זוֹ הַדֶּרֶךְ.

הָעִקָּרוֹן בְּכָל הָעֵצוֹת - לִיצֹר מְחִצָּה בֵּין הַכַּעַס לַתּוֹכָחָה, שֶׁהַתּוֹכָחָה לֹא תִתְבַּצַּע בִּפְעֻלָּה יְשִׁירָה שֶׁל הַכַּעַס.

וְעוֹד הֱעִירוּנִי הֶעָרָה חֲשׁוּבָה, וְהִיא - בְּטֶרֶם שֶׁתּוֹכִיחַ, יֵשׁ עָלֶיךָ לִזְכֹּר מִי הָעוֹמֵד לְפָנֶיךָ; יֶלֶד צָעִיר, שֶׁמֻּשָּׂגָיו אֵינָם בְּהִירִים דֵּי הַצֹּרֶךְ, וַהֲרֵי הוּא כְּ"עוֹלֶה חָדָשׁ", וְלֹא בְּהֶכְרֵחַ מַה שֶּׁבָּרוּר לְךָ - בָּרוּר לַיֶּלֶד, וְלֹא מַה שֶּׁיָּדוּעַ לְךָ - יָדוּעַ לוֹ. זֹאת וְעוֹד, יֵשׁ לִזְכֹּר שֶׁכֹּחוֹ הַנַּפְשִׁי עֲדַיִן רַךְ, וְלָכֵן הוּא נָתוּן לְפִתּוּיִים, וּבִפְרָט שֶׁבִּשְׁבִילוֹ כָּל פִּתּוּי נִרְאֶה כְּעוֹלָם מָלֵא. וּכְמוֹ שֶׁאָמְרוּ בְּשֵׁם הַגָּאוֹן רַבִּי יִשְׂרָאֵל סַלַּנְטֵר זַצַ"ל: יֶלֶד שֶׁאַתָּה שׁוֹבֵר לוֹ צַעֲצוּעַ, כְּגוֹן סְפִינָה - בְּעֵינָיו הִטְבַּעְתָּ לוֹ סְפִינָה אֲמִתִּית, וְאוּלַי יוֹתֵר מִזֶּה. וְאִם כֵּן, קָרוֹב לְוַדַּאי, שֶׁאֶת הַמַּעֲשֶׂה שֶׁעָשָׂה הוּא עָשָׂה "שֶׁלֹא מִדַּעַת", וּכְבָר אָמְרוּ: חֵרֵשׁ, שׁוֹטֶה וְקָטָן - פְּגִיעָתָן רָעָה. וְאִי אֶפְשָׁר לִתְבֹּעַ אוֹתָם, מִשּׁוּם שֶׁמַּעֲשֵׂיהֶם לֹא נַעֲשִׂים בְּדַעַת. אוּלָם אֵין הַכַּוָּנָה לוֹמַר שֶׁלֹא לְהוֹכִיחָם, אֶלָּא אַדְּרַבָּה, יֵשׁ לְהוֹכִיחָם, שֶׁאִם לֹא כֵן - מֵאַיִן תִּהְיֶה לָהֶם הַיְדִיעָה בְּחֻמְרַת מַעֲשֵׂיהֶם? וַאֲפִלּוּ אִם יֵשׁ צֹרֶךְ לְהַעֲנִישָׁם כְּדֵי לְיָרְאָם, אֵין בָּזֶה פְּסוּל. אָמְנָם כַּוָּנַת הַדְּבָרִים הַנַּ"ל הִיא, שֶׁנִּתֵּן אֶל לִבֵּנוּ לֹא לְהוֹכִיחַ מִתּוֹךְ כַּעַס וְלֹא מִתּוֹךְ אַשְׁמָה וּבִזּוּי דְמוּתוֹ שֶׁל הַיֶּלֶד, אֶלָּא אַדְּרַבָּה - מִתּוֹךְ רֹגַע, אַהֲבָה וְחֶמְלָה, וּבְמַטָּרָה לְתַקֵּן.

{{מָתוּן מָתוּן - אַרְבַּע מֵאָה זוּזֵי שַׁוְיָא (ברכות כ.).}}

~ לא לצפות לשינוי מיידי

{P תּוֹכָחָה בְּצוּרָה נְכוֹנָה פּוֹעֶלֶת אַף עַל פִּי שֶׁלֹּא רוֹאִים תּוֹצָאוֹת מִיָּדִיּוֹת, וְלָכֵן אֵין לְהִתְיָאֵשׁ, אֶלָּא אַדְּרַבָּא - לְהַמְשִׁיךְ וּלְהוֹכִיחַ בְּמִנּוּן נָכוֹן בְּלִי לִלְחֹץ וּבְלִי לְהִלָּחֵץ. P יָגַעְתָּ וּמָצָאתָ - תַּאֲמִין.}

{{"תּוֹחֶלֶת מְמֻשָּׁכָה מַחֲלָה לֵב" (משלי יג, יב).}}

כַּאֲשֶׁר מְצַפִּים לְדָבָר כָּלְשֶׁהוּ וְהוּא אֵינוֹ מִתְקַיֵּם - זֶה גוֹרֵם לְאַכְזָבָה, וּכְכָל שֶׁהַצִּפִּיָּה גְּדוֹלָה - הָאַכְזָבָה קָשָׁה יוֹתֵר.

כַּאֲשֶׁר אֲנַחְנוּ מוֹכִיחִים אֶת יַלְדֵּנוּ, אֲנַחְנוּ מְקַוִּים שֶׁאָכֵן הוּא יִשְׁתַּנֶּה, וְכָךְ לִכְאוֹרָה טֶבַע הַדְּבָרִים - שֶׁאַחֲרֵי תוֹכָחָה בָּאָה הַתּוֹצָאָה. אוּלָם לִפְעָמִים קוֹרֶה, שֶׁאֲנַחְנוּ מוֹכִיחִים וְחוֹזְרִים וּמוֹכִיחִים - וְאֵין תּוֹצָאוֹת בְּפֹעַל, וְזֶה גוֹרֵם לָנוּ לְתִסְכּוּל וּמֶתַח הַ"מְשַׁדֵּר" מֶתַח לִילָדֵינוּ, וְחוֹזֵר חָלִילָה. אֶפְשָׁר לְצַפּוֹת! אֶפְשָׁר לְקַוּוֹת! אוּלָם עָלֵינוּ לָדַעַת לִשְׁמֹר עַל קֹר רוּחַ. יֵשׁ לְקַבֵּל אֶת הַהַנָּחָה הַיְסוֹדִית שֶׁכָּל תּוֹכָחָה מוֹעִילָה, אִם מְעַט וְאִם הַרְבֵּה. זֶה עִנְיָן שֶׁל זְמַן. אַף עַל פִּי שֶׁלֹא רוֹאִים תּוֹצָאוֹת מִיָּדִיּוֹת, אֵין זֶה אוֹמֵר שֶׁהַתּוֹכָחָה לֹא הוֹעִילָה.

וּכְמוֹ שֶׁיָּדוּעַ הַמַּעֲשֶׂה בְּרַבִּי עֲקִיבָא שֶׁרָאָה אֶבֶן שֶׁנֶּחְקַק בָּהּ חוֹר, וְהוּא הִתְפַּלֵּא לִשְׁמֹעַ שֶׁהַחוֹר נוֹצַר כְּתוֹצָאָה מִטִּפְטוּף טִפּוֹת הַמַּיִם מֶשֶׁךְ תְּקוּפָה אֲרֻכָּה עַד שֶׁנַּעֲשָׂה הַחוֹר. אִם נַחְשֹׁב מְעַט, מַה הִשְׁפִּיעָה הַטִּפָּה הָרִאשׁוֹנָה וְהָעֲשִׂירִית - בְּוַדַּאי שֶׁלֹא חֵרְרָה מְאוּמָה, אֲבָל הִיא הָיְתָה כַּהֲכָנָה לַטִּפּוֹת הַבָּאוֹת עַד לְהַשָּׂגַת הָרִכּוּךְ וּנְקִיבַת הָאֶבֶן. וְאַף עַל פִּי שֶׁבְּוַדַּאי לֹא נִרְאָה שִׁנּוּי כָּלְשֶׁהוּ בָּאֶבֶן אֲפִלּוּ בַּטִּפָּה הַמֵּאָה, מִכָּל מָקוֹם הָיָה שִׁנּוּי כָּלְשֶׁהוּ שֶׁלֹא הָיָה נִתָּן לְהַבְחָנָה. כָּךְ בְּעִנְיָנֵנוּ - אֲנַחְנוּ מוֹכִיחִים וּמוֹכִיחִים וְלֹא רוֹאִים תּוֹצָאוֹת, אֲבָל הָאֱמֶת, שֶׁהַתּוֹכָחָה [בַּצּוּרָה הַנְּכוֹנָה, וְכַנַּ"ל] מְסַיַּעַת לַתּוֹכָחָה שֶׁתָּבוֹא אַחֲרֶיהָ, וְהַשְּׁנִיָּה לַשְּׁלִישִׁית, וְכֵן עַל זוֹ הַדֶּרֶךְ עַד לְהַשָּׂגַת הַמַּטָּרָה.

לְדֻגְמָא: אִם אֲנַחְנוּ מוֹכִיחִים יֶלֶד עַל יַחַס בֵּין אָדָם לַחֲבֵרוֹ, יִתָּכֵן שֶׁעֲדַיִן הוּא יַמְשִׁיךְ בְּדַרְכּוֹ, אוּלָם הַתּוֹכָחָה לֹא הָלְכָה לָרִיק, הִיא עָשְׂתָה "רִכּוּךְ רִאשׁוֹנִי", וְכָךְ הַתּוֹכָחָה הַשְּׁנִיָּה, וְיִתָּכֵן שֶׁאִם יִהְיֶה לוֹ נִסָּיוֹן קַל מְאֹד, הוּא יַעֲמֹד בּוֹ, מִשּׁוּם שֶׁהוּא מוּדָע לָעִנְיָן [מַה שֶּׁאֵין כֵּן אִלּוּ לֹא הוֹכַחְנוּ אוֹתוֹ]. וּכְכָל שֶׁנַּרְבֶּה לְהוֹכִיחוֹ [בַּצּוּרָה הַנְּכוֹנָה, וְכַנַּ"ל], הוּא יַצְלִיחַ לְהִתְגַּבֵּר.

יֵשׁ לְהַדְגִּישׁ, שֶׁאֵין כַּוָּנָה לוֹמַר, שֶׁאַחֲרֵי שֶׁהוֹכַחְנוּ וְאֵין תּוֹצָאָה, אָסוּר לְהַעֲנִישׁ אוֹ לְנַסּוֹת דְּרָכִים נוֹסָפוֹת. אַדְּרַבָּה, אִם נִרְאֶה שֶׁיֵּשׁ דֶּרֶךְ אַחֶרֶת כָּלְשֶׁהִי - יַעֲשׂוּ וְיַצְלִיחוּ. אָמְנָם הַכַּוָּנָה הִיא לָדַעַת שֶׁתּוֹכָחָה לֹא הוֹלֶכֶת לָרִיק, וְלָכֵן אֵין לָצֵאת מִנְּקֻדַּת הַנָּחָה שֶׁהַתּוֹכָחָה לֹא הוֹעִילָה מְאוּמָה. הַתּוֹכָחָה הוֹעִילָה, אוּלָם אַף עַל פִּי כֵן יֵשׁ לָנוּ הֶכְרֵחַ לֹא לְחַכּוֹת לַתּוֹצָאָה הַסּוֹפִית שֶׁל הַתּוֹכָחָה, כְּגוֹן בְּמִקְרֶה שֶׁהַתּוֹצָאוֹת שֶׁל הַמַּעֲשִׂים הֵן בִּלְתִּי נִסְבָּלוֹת.

לְדֻגְמָא: שָׁאֲלָה אוֹתִי אֵם אַחַת: בְּנָהּ שָׂרַף אֶת הַפַּח שֶׁל הַשְּׁכוּנָה, וַעֲלוּת הַפַּח יְקָרָה. כֵּיצַד לְהָגִיב? עָנִיתִי לָהּ, שֶׁבְּוַדַּאי יֵשׁ לְהַסְבִּיר לַיֶּלֶד אֶת חֻמְרַת הָעִנְיָן מִבְּחִינָה מוּסָרִית, וְעִם זֹאת - אִם הַדָּבָר לֹא סוֹבֵל חֲזָרָה עַל מִשְׁגֶּה שֶׁכָּזֶה, אֵין פְּסוּל לְהַעֲנִישׁוֹ, וְזֹאת מִשּׁוּם שֶׁאִי אֶפְשָׁר לָתֵת לַיֶּלֶד אֶפְשָׁרוּת נוֹסֶפֶת לִשְׁגּוֹת. כְּגוֹן בְּמִקְרֶה שֶׁעֲלוּת הַתִּקּוּן יְקָרָה וְאֵין בִּיכָלְתָּם לָשֵׂאת מִשְׁגֶּה נוֹסָף, אוֹ מִשּׁוּם שֶׁזֶּה פּוֹגֵעַ בַּאֲחֵרִים וְאָסוּר לְהַרְשׁוֹת דָּבָר שֶׁכָּזֶה. אוּלָם שׁוּב נַדְגִּישׁ, שֶׁאֵין הָעֹנֶשׁ כְּתַחֲלִיף לַתּוֹכָחָה.

{{"הוֹכֵחַ תּוֹכִיחַ אֶת עֲמִיתֶךָ וְלֹא תִשָּׂא עָלָיו חֵטְא" (ויקרא יט, יז).}}

~ עד כאן תחום התוכחה

{P אָמְנָם מִן הָרָאוּי שֶׁהַבֵּן יִתְנַצֵּל לְאַחַר דִּבְרֵי הַתּוֹכָחָה. אוּלָם אִם הוּא לֹא מִתְנַצֵּל, הַנַּח לוֹ, אַל תּוֹסִיף לִלְחֹץ. P גַּם כַּאֲשֶׁר הַבֵּן מַסְכִּים בְּלִבּוֹ עִם הַתּוֹכָחָה, לֹא תָּמִיד יֵשׁ לוֹ אֶת הָאֹמֶץ לְהִתְנַצֵּל.}

דָּבָר מָצוּי הוּא, שֶׁאֲנַחְנוּ מוֹכִיחִים אֶת הַיֶּלֶד עַל מַעֲשָׂיו, אוּלָם הוּא לֹא מֵגִיב. וְאָז אֲנַחְנוּ שׁוֹאֲלִים בְּרָגְזָה: הַאִם בָּרוּר לְךָ מַה שֶּׁאָמַרְנוּ? וְהוּא עוֹנֶה: כֵּן! וְשׁוּב אַחֲרֵי שְׁתִיקָה שֶׁל כַּמָּה דַקּוֹת אֲנַחְנוּ מוֹכִיחִים - וְהַיֶּלֶד עֲדַיִן בִּשְׁתִיקָה, וְאֶצְלֵנוּ הַ"נִּגּוּן" אֵינוֹ פוֹסֵק.

מַדּוּעַ אֲנַחְנוּ מַמְשִׁיכִים "לְנַגֵּן"? הֲרֵי כְּבָר הֶעֱבַרְנוּ אֶת הַתּוֹכָחָה. מַדּוּעַ לִטְחֹן קֶמַח טָחוּן?

הַתְּשׁוּבָה הִיא: זֶה מַפְרִיעַ מְאֹד לַהוֹרִים שֶׁהַיֶּלֶד לֹא מֵגִיב, אוֹ יוֹתֵר נָכוֹן: אֵינוֹ מִתְנַצֵּל וְאֵינוֹ מִזְדַּהֶה בְּצוּרָה חַיָּה. הֵם חוֹשְׁשִׁים שֶׁהַיֶּלֶד לֹא יִנְהַג כְּפִי שֶׁבִּקְשׁוּ מִמֶּנּוּ, אוֹ אוּלַי הוּא אֵינוֹ מַסְכִּים לַנֶּאֱמַר, וְלָכֵן הֵם שׁוּב חוֹזְרִים וּמוֹכִיחִים בְּתִקְוָה שֶׁהַיֶּלֶד יִתְנַצֵּל.

הַאִם נָכוֹן לַעֲשׂוֹת כֵּן?

הַתְּשׁוּבָה הִיא: אֵין זֶה נָכוֹן, וְלֹא כְּדַאי.

וְנַרְחִיב אֶת הַדְּבָרִים.

לְאַחַר שֶׁהוֹכַחְנוּ אֶת הַיֶּלֶד, וּבִפְרָט בְּתוֹכָחָה לֹא נְעִימָה - אֵיךְ הַיֶּלֶד מַרְגִּישׁ, הַאִם הוּא מַרְגִּישׁ בְּנוֹחַ? קָרוֹב לְוַדַּאי שֶׁלֹא!

נוֹסִיף לִשְׁאֹל: הַאִם הוּא מַסְכִּים עִם הַתּוֹכָחָה? יִתָּכֵן שֶׁכֵּן, וְאוּלַי לֹא!

אִם הַיֶּלֶד לֹא מַסְכִּים עִם הַתּוֹכָחָה, אֵין לָנוּ לְצַפּוֹת שֶׁהוּא יִתְנַצֵּל מִיָּדִית, מִשּׁוּם שֶׁהוּא לֹא מֵבִין מָה רוֹצִים מִמֶּנּוּ. וְגַם כַּאֲשֶׁר הוּא מַסְכִּים עִם הַתּוֹכָחָה, הֲרֵי הַהַרְגָּשָׁה הִיא לֹא סִימְפָּתִית, וּמִטֶּבַע הַדְּבָרִים אֵין זֶה קַל לְהִתְנַצֵּל מִיָּד. יֵשׁ לַיֶּלֶד מְבוּכָה! וּבִפְרָט שֶׁהוּא לֹא יוֹדֵעַ מַה תִּהְיֶה הַתְּגוּבָה, אִם אָכֵן הוּא יִתְנַצֵּל, וּמַה גַּם, אִם הַפִּתּוּי חָזָק מְאֹד וְקָשֶׁה לוֹ עַד מְאֹד לְהִתְגַּבֵּר עָלָיו. וְאָז הוּא חוֹשֵׁב בְּתַת־הַמּוּדָע: מָה הַטַּעַם לְהִתְנַצֵּל, הֲרֵי אֲנִי עָלוּל שׁוּב לַחֲזֹר לְכִסְלָה?!

וְעַכְשָׁו נַחֲזֹר לְעַצְמֵנוּ, נְשַׁחְזֵר מִן הֶעָבָר שֶׁהוֹכִיחוּ אוֹתָנוּ בְּצוּרָה לֹא נְעִימָה - הַאִם תָּמִיד הִתְנַצַּלְנוּ מִיָּד? נָדִיר מְאֹד! עָלֵינוּ לָדַעַת שֶׁלַּיֶּלֶד קָשֶׁה יוֹתֵר!

הוֹרִים שֶׁלֹא מוּדָעִים לְהַנַּ"ל, מְנַסִּים שׁוּב וָשׁוּב לְהוֹכִיחַ, וְאָז, בְּעֶצֶם, הֵם לֹא מַשִּׂיגִים אֶת הַמַּטָּרָה, וְאוּלַי מַגִּיעִים לְתוֹצָאָה הֲפוּכָה: הַיֶּלֶד נִלְחָץ וְרוֹגֵז, וְסָבִיר לְהַנִּיחַ שֶׁנּוֹצָר רִחוּק בֵּין הַיֶּלֶד לְהוֹרָיו, וְלִפְעָמִים זֶה עָלוּל לְהַגִּיעַ לְחֻצְפָּה כְּתוֹצָאָה מֵאִבּוּד עֶשְׁתּוֹנוֹת, וְכַמּוּבָן שֶׁזֶּה יוֹצֵר נִכּוּר, שֶׁאַחֲרִיתוֹ מִי יְשׁוּרֶנּוּ.

אֲשֶׁר עַל כֵּן עָלֵינוּ לְהַקְפִּיד "לְתַחֵם" אֶת הַתּוֹכָחָה, דְּהַיְנוּ, לֹא לְהוֹכִיחַ וְלַחֲזֹר וּלְהוֹכִיחַ עַד שֶׁהַיֶּלֶד יִתְנַצֵּל. אֶלָּא כֵּיוָן שֶׁהוֹכַחְנוּ, עָלֵינוּ לַחְדֹּל וּלְהַעֲבִיר נוֹשֵׂא כְּאִלּוּ לֹא קָרָה מְאוּמָה, וְאִם הַתּוֹכָחָה אֲמִתִּית, הִיא תִּפְעַל אֶת פְּעֻלָּתָהּ. זֶה עִנְיָן שֶׁל זְמַן. הָעִקָּר שֶׁהַיֶּלֶד הֵבִין לְנָכוֹן אֶת דַּעְתֵּנוּ, וְאַל לָנוּ לְהִלָּחֵץ אִם הוּא אֵינוֹ מִתְנַצֵּל. הוּא פָּשׁוּט מְעַכֵּל אֶת הַנֶּאֱמַר בַּתּוֹכָחָה, וְלִפְעָמִים זֶה לוֹקֵחַ זְמַן.

מֵאִידָךְ גִּיסָא, יֵשׁ לְהַדְגִּישׁ, שֶׁאָסוּר לָנוּ לְשַׁדֵּר לַיֶּלֶד שֶׁאֲנַחְנוּ מְנַסִּים לְפַיֵּס אוֹתוֹ אַחֲרֵי הַתּוֹכָחָה, וּלְהִתְנַהֵג בְּצוּרָה טִבְעִית, מִשּׁוּם שֶׁחֲנֻפָּה לַיֶּלֶד עֲלוּלָה לִיצֹר רֹשֶׁם שֶׁהַתּוֹכָחָה אֵינָהּ צוֹדֶקֶת, וְשֶׁלָּכֵן עַתָּה אֲנַחְנוּ מְנַסִּים לְפַיְּסוֹ עַל "הָעָוֶל" שֶׁעָשִׂינוּ לוֹ.

וְעַל זֶה אָמְרוּ חֲזַ"ל (תמיד לב ע"א): אֵיזֶהוּ חָכָם? הָרוֹאֶה אֶת הַנּוֹלָד!

~ התוכחה העקיפה

{P הַתּוֹכָחָה בְּצוּרָה עֲקִיפָה מְהַוָּה גֶּשֶׁר מְחַבֵּר בֵּין הָאֱמֶת הַמְחַיֶּבֶת וּבֵין שֹׁחַד רְצוֹנוֹת הַמּוּכָח.}

הַגָּאוֹן ר' חַיִּים קַנְיֶיבְסְקִי שְׁלִיטָ"א סִפֵּר, כִּי שָׁאֲלוּ אֶת הַמַּגִּיד מִדּוּבְנָא זַצַ"ל מַדּוּעַ הוּא מִשְׁתַּמֵּשׁ בִּמְשָׁלִים לָרֹב. עָנָה הַמַּגִּיד מִדּוּבְנָא: אָשִׁיב לָכֶם עַל כָּךְ בְּמָשָׁל. מַעֲשֶׂה בְנַעַר שֶׁחָלָה וְהִגִּיעַ עַד שַׁעֲרֵי מָוֶת, וְהָרוֹפֵא הָיָה אוֹבֵד עֵצוֹת; יֵשׁ בְּיָדוֹ תְּרוּפָה לַמַּחֲלָה, הִנֵּה, הַתְּרוּפָה בַּכַּף, וְהַחוֹלֶה חוֹשֵׁק אֶת שְׂפָתָיו זוֹ בָּזוֹ וּמְסָרֵב לְבָלְעָהּ. מֶה עָשָׂה הָאָב? הִזְמִין לְמִטַּת בְּנוֹ לֵיצָן, וְהַלָּה סִפֵּר סִפּוּר מְבַדֵּחַ. הַנַּעַר צָחַק מְלֹא פִיו, וְהָרוֹפֵא מִהֵר לְהַגִּיר אֶת הַתְּרוּפָה אֶל הַפֶּה הַפָּתוּחַ. כָּךְ שׁוֹבֶה הַמָּשָׁל אֶת לֵב הָאָדָם, וְלִבּוֹ נִפְתָּח לִקְרַאת הַנִּמְשָׁל (לקוח מספר "שערי ארמון").

וּמַדּוּעַ הַמָּשָׁל מַשְׁפִּיעַ? מַדּוּעַ לֹא לוֹמַר מִיָּד אֶת הַנִּמְשָׁל?

הַתְּשׁוּבָה הִיא: כָּל אָדָם מְשֻׁחָד לִרְצוֹנוֹתָיו, וְכַמּוּבָן, שֶׁכָּל מַה שֶּׁנּוֹגֵד אֶת רְצוֹנוֹתָיו, יוֹצֵר אִי רָצוֹן לְשִׁתּוּף פְּעֻלָּה, וְלֹא מְשַׁנֶּה לוֹ אִם זֶה הֶגְיוֹנִי אוֹ מֻצְדָּק אוֹ רָצוּי. זֶה לֹא מְהַוֶּה גוֹרֵם מַכְרִיעַ. מַה שֶּׁמְּעַנְיֵן אוֹתוֹ הוּא - אֵיךְ לִמְנֹעַ אֶת הַמִּגְבָּלָה לִרְצוֹנוֹתָיו. וּמִכֵּיוָן שֶׁכֵּן, מִמֵּילָא כַּאֲשֶׁר מוֹכִיחִים אֶת הָאָדָם עַל דְּבָרִים הַמְנֻגָּדִים לִרְצוֹנוֹתָיו, הוּא לֹא יִתְרַצֶּה לְהַפְנִים וּלְהָבִין אוֹתָם. הוּא יְחַפֵּשׂ אֶת כָּל הַתֵּרוּצִים שֶׁבָּעוֹלָם כְּדֵי לִדְחוֹת אֶת דִּבְרֵי הַתּוֹכָחָה, וַאֲפִלּוּ אִם הַתֵּרוּצִים לֹא מַתְחִילִים לִהְיוֹת הֶגְיוֹנִיִּים. פָּשׁוּט מְאֹד, מַה שֶּׁנּוֹגֵד אֶת רְצוֹנוֹ, זֶה נוֹגֵד לְהֶגְיוֹנוֹ!

לְעֻמַּת זֹאת, כַּאֲשֶׁר מִשְׁתַּמְּשִׁים בְּמָשָׁל, הָאָדָם אֵינוֹ מְזַהֶה זֹאת כְּתוֹכָחָה הַנּוֹגֶדֶת אֶת רְצוֹנוֹתָיו, אֶלָּא אַדְּרַבָּה, הוּא מִזְדַּהֶה עִם הַמָּשָׁל. וְכַאֲשֶׁר הוּא כְּבָר קָבַע בְּלִבּוֹ וּבְשִׂכְלוֹ שֶׁהַמָּשָׁל נָכוֹן, אֲזַי, כַּאֲשֶׁר הוּא שׁוֹמֵעַ אֶת הַנִּמְשָׁל - אַף עַל פִּי שֶׁזֶּה הָיָה נוֹגֵד אֶת רְצוֹנוֹ, מִכָּל מָקוֹם, אַחֲרֵי הַמָּשָׁל נִקְבְּעָה בְלִבּוֹ הַסְכָּמָה לָעִקָּרוֹן, וְלָכֵן הוּא מִתְקָרֵב גַּם לַנִּמְשָׁל וּמַפְנִים אוֹתוֹ.

וּמִכָּאן נִלְמַד מַה כֹּחָהּ שֶׁל הַתּוֹכָחָה הָעֲקִיפָה לְהַפְנִים אֶת הַתּוֹכָחָה!

כְּדַאי לְהִשְׁתַּמֵּשׁ בְּתוֹכָחָה עֲקִיפָה בְּמִקְרֶה שֶׁיֵּשׁ לָנוּ אִי בְּהִירוּת אִם אָכֵן הַיֶּלֶד עָשָׂה מַעֲשֶׂה מְכֹעָר. וְאִם הַהוֹרֶה יוֹכִיחַ בְּצוּרָה יְשִׁירָה - יִתָּכֵן שֶׁהַיֶּלֶד לֹא עָשָׂה אֶת הַמַּעֲשֶׂה הָרָע, אוֹ אֲפִלּוּ אִם הוּא עָשָׂה, הוּא עָלוּל לְהַכְחִישׁ זֹאת, בְּיָדְעוֹ שֶׁאֵין שׁוּם הוֹכָחָה שֶׁאָכֵן הוּא עָשָׂה. וְזֹאת, כַּמּוּבָן, מִשּׁוּם שֶׁלֹא נוֹחַ לוֹ לִשְׁמֹעַ אֶת הַתּוֹכָחָה הַיְשִׁירָה. וְתוֹכָחָה יְשִׁירָה שֶׁהִיא לֹא בִּמְקוֹמָהּ, דְּהַיְנוּ בְּמִקְרֶה שֶׁהַיֶּלֶד לֹא עָשָׂה אֶת הַמַּעֲשֶׂה הָרָע, עֲשׂוּיָה הִיא לִגְרֹם לַיֶּלֶד לְהִפָּגַע וְלִכְעֹס בְּלִבּוֹ מַדּוּעַ מוֹכִיחִים אוֹתוֹ עַל דְּבָרִים שֶׁלֹא הָיוּ וְלֹא נִבְרְאוּ?! וּמִכָּאן - הַדֶּרֶךְ קְצָרָה לְחַיִץ בֵּין הַיֶּלֶד לְהוֹרָיו.

מַה שֶּׁאֵין כֵּן בַּתּוֹכָחָה הָעֲקִיפָה, שֶׁאֵין קַיָּם הַחֲשָׁשׁ לִדְחִיָּה וּלְחִפּוּשׂ אַחֲרֵי תֵרוּצִים לִדְחוֹת אֶת הַתּוֹכָחָה, פָּשׁוּט הוּא לֹא רוֹאֶה נִגּוּד וְשׁוּם קֶשֶׁר לְמַעֲשָׂיו. זֹאת וְעוֹד, גַּם כַּאֲשֶׁר אֲנַחְנוּ הוֹכַחְנוּ אוֹתוֹ עַל דָּבָר שֶׁלֹא עָשָׂה, הוּא לֹא יִתְקוֹמֵם, מִשּׁוּם שֶׁהַתּוֹכָחָה לֹא מֻפְנֵית אֵלָיו. הִיא יְכוֹלָה לְהַתְאִים לְכָל אָדָם, וּמִי אָמַר שֶׁמִּתְכַּוְּנִים לוֹמַר שֶׁהוּא עָשָׂה אֶת הַמַּעֲשֶׂה הָרָע?!

כְּמוֹ כֵן רָצוּי לְהִשְׁתַּמֵּשׁ בְּתוֹכָחָה עֲקִיפָה בְּמִקְרֶה שֶׁיֵּשׁ חֲשָׁשׁ שֶׁהַיֶּלֶד לֹא יִרְצֶה לִשְׁמֹעַ לְמַסְקָנַת הַתּוֹכָחָה, כְּגוֹן בְּתוֹכָחָה שֶׁהַמַּסְקָנָא מִמֶּנָּה קָשֶׁה עַד מְאֹד לְבַצְּעָהּ, וְזֶה יִגְרֹר אֶת הַהוֹרִים לְמַאֲבָק שֶׁהֵם לֹא מְעֻנְיָנִים בּוֹ.

גַּם מֻמְלָץ לְהוֹכִיחַ בְּצוּרָה עֲקִיפָה בְּמִקְרֶה שֶׁאֵין שְׁלִיטָה עַל הַיֶּלֶד, כְּגוֹן הוֹרִים גְּרוּשִׁים, שֶׁאֵין תְּמִימוּת דֵּעִים בֵּינֵיהֶם.

הִנֵּה דֻגְמָא: טִלְפְּנָה אֵלַי אִמָּא, שֶׁהִיא גְרוּשָׁה מִבַּעְלָהּ, וּבִתָּהּ כְּבַת תֵּשַׁע נִמְצֵאת אֶצְלָהּ, אוּלָם בַּעְלָהּ מֵצֵר אֶת צְעָדֶיהָ וּמְנַסֶּה לְהַשְׁפִּיעַ עַל הַבַּת לְכִוּוּן שֶׁל פְּרִיקַת עֹל, וְלִפְעָמִים הַיַּלְדָּה הוֹלֶכֶת בְּחֹסֶר צְנִיעוּת, וְהַשְּׁאֵלָה הִיא: הַאִם לְהוֹכִיחָהּ? וְאִם כֵּן, כֵּיצַד?

הַהַצָּעָה בְּמִקְרֶה זֶה הִיא, לְהוֹכִיחַ בְּצוּרָה עֲקִיפָה וּבְצוּרָה חִיּוּבִית, כְּגוֹן לְסַפֵּר עַל גְּבוּרַת בְּנוֹת יִשְׂרָאֵל בִּשְׁמִירַת הַצְּנִיעוּת, שֶׁאֲפִלּוּ בַּשּׁוֹאָה הֵן שָׁמְרוּ בִּמְסִירוּת נֶפֶשׁ עַל צְנִיעוּתָן וְכוּ' [וּמֻמְלָץ מְאֹד לְסַפֵּר זֹאת בִּצְבָעִים, דְּהַיְנוּ בְּצוּרָה חַיָּה, מוֹשֶׁכֶת וּמְרַתֶּקֶת, וְלָתֵת הַרְגָּשָׁה שֶׁל זֶהוּת וְהִזְדַּהוּת מְשֻׁתֶּפֶת, וְלֹא שֶׁל הַטָּפַת מוּסָר].

דֻּגְמָא נוֹסֶפֶת: אַבָּא שֶׁהִתְחַזֵּק, וְאִשְׁתּוֹ אֵינָהּ מְעֻנְיֶנֶת לִשְׁמֹר מִצְווֹת, וּבְנוֹ הַקָּטָן לוֹמֵד בְּבֵית סֵפֶר מַמְלַכְתִּי־דָתִי, וּלְשִׂמְחָתוֹ, הַמּוֹרֶה בְּכִתָּה זוֹ מְעוֹדֵד לִשְׁמִירַת הַמִּצְווֹת, וְכֵן הָאָב מְעוֹדֵד. אוּלָם דָּא עָקָא - הָאֵם אֵינָהּ מְעֻנְיֶנֶת בְּכִוּוּן זֶה. וּלְצַעְרוֹ שֶׁל הָאָב, כַּאֲשֶׁר הַבֵּן חוֹזֵר מִבֵּית הַסֵּפֶר, הוּא מוֹרִיד אֶת הַכִּפָּה. וְכָאן הָאָב שׁוֹאֵל: הַאִם לְהָעִיר לְמוּסָר אָזְנוֹ לֹא לְהוֹרִיד אֶת הַכִּפָּה.

עָנִיתִי לוֹ, שֶׁלֹא לְהָעִיר לוֹ, אֶלָּא אַדְּרַבָּה, רַק "לְחַמֵּם אוֹתוֹ" לְאַהֲבַת תּוֹרָה וּמִצְווֹת, וּמִמֵּילָא הוּא יַרְגִּישׁ צֹרֶךְ לַחֲבֹשׁ, אֲבָל בְּשׁוּם אֹפֶן לֹא עַל יְדֵי תוֹכָחָה. עַד כָּאן דְּבָרַי לָאָב.

בִּשְׁנֵי הַמִּקְרִים הַנַּ"ל יֵשׁ לְצַיֵּן, שֶׁיְּצִירַת מִגְבָּלָה עַל יְדֵי תוֹכָחָה עֲלוּלָה לִיצֹר רִחוּק, וְזֹאת מִשּׁוּם שֶׁיֵּשׁ לָהֶם פִּתּוּי מֵהַצַּד הַשֵּׁנִי, וְטֶבַע הָאָדָם לְהִתְקָרֵב לְמָקוֹם שֶׁיּוֹתֵר נוֹחַ לוֹ, וְאָז, עַל יְדֵי הַתּוֹכָחָה, שֶׁמַּטְּרָתָהּ לְתַקֵּן, נִמְצֵאנוּ מְקַלְקְלִים. מַה שֶּׁאֵין כֵּן אִם הַתּוֹכָחָה עֲקִיפָה, נְעִימָה הִיא, וְלֹא יוֹצֶרֶת רֹשֶׁם שֶׁל מִגְבָּלָה, וְכֵן עַל זוֹ הַדֶּרֶךְ.

{{"יִשְׁמַע חָכָם וְיוֹסֶף לֶקַח" (משלי ט, ט).}}

~ לסיכום

{{{ [[[מָבוֹא]]]
[[[הַתּוֹכָחָה בַּחִנּוּך]]]

* יֵשׁ לְהוֹכִיחַ בִּמְגַמָּה לִבְנוֹת אֶת אִישִׁיּוּת הַיֶּלֶד. * לֹא כָּל תּוֹכָחָה רְאוּיָה לְהֵאָמֵר. לִפְעָמִים לֹא יָכוֹל לְקַבְּלָהּ * הַתּוֹכָחָה מְבִיאָה שָׁלוֹם.

[[[הַתּוֹכָחָה טְעוּנָה זְהִירוּת יֶתֶר]]]

לְשֵׁם מָה אַתָּה מוֹכִיחַ?

* לִפְנֵי שֶׁמּוֹכִיחִים יֵשׁ לִבְדֹּק מָה הַמַּטָּרָה. * יֵשׁ לִשְׁקֹל אֶת כְּדָאִיּוּת הַתּוֹכָחָה בְּמַבָּט כּוֹלֵל.

דֻּגְמָא אִישִׁית

* יֵשׁ לְהַקְפִּיד שֶׁהַיֶּלֶד יִרְאֶה קַו בָּרוּר גַּם בְּהִתְנַהֲגוּת הַהוֹרִים * גַּם אִם הַהוֹרִים לֹא מְבַצְּעִים אֶת מַה שֶּׁהֵם דּוֹרְשִׁים, מִכָּל מָקוֹם הַכָּבוֹד וְהִשְׁתּוֹקְקוּת לְאוֹתוֹ עִנְיָן עֲשׂוּיִים לְהַוּוֹת מַעֲנֶה הוֹלֵם

לֹא בִּפְנֵי זָרִים

* תּוֹכָחָה הִיא מִלְּשׁוֹן הוֹכָחָה. * הַתּוֹכָחָה בִּפְנֵי זָרִים מְטַשְׁטֶשֶׁת אֶת דַּעְתּוֹ שֶׁל הַמּוּכָח, וְאִם כֵּן זֶה הֶפֶךְ הַתּוֹכָחָה.

[[[לִשְׁלֹל אֶת הַמַּעֲשֶׂה וְלֹא אֶת הַיֶּלֶד]]]

* כַּאֲשֶׁר שׁוֹלְלִים אֶת הַמַּעֲשֶׂה וְלֹא אֶת הָעוֹשֶׂה, סָבִיר לְהַנִּיחַ שֶׁגַּם הָעוֹשֶׂה יִצְטָרֵף לִשְׁלֹל אֶת הַמַּעֲשֶׂה. * כַּאֲשֶׁר שׁוֹלְלִים אֶת הָעוֹשֶׂה, הוּא עָלוּל לְהִתְיָאֵשׁ אוֹ לְהִתְכַּחֵשׁ.

[[[לֹא בְּצוּרָה חֲרִיפָה מִדַּי]]]

תּוֹכָחָה בְּמִנּוּן סָבִיר - בּוֹנָה, תּוֹכָחָה בְּמִנּוּן מֻגְזָם - סוֹתֶרֶת.

[[[אֶפְשָׁרוּת לְתַקֵּן]]]

* יֵשׁ לְהוֹכִיחַ דַּוְקָא בִּמְגַמָּה לְתַקֵּן לְהַבָּא אֶת הַטָּעוּן תִּקּוּן. * כַּאֲשֶׁר אֵין סִכּוּי לְתִקּוּן בֶּעָתִיד אוֹ שֶׁהַתִּקּוּן טָעוּן זְמַן רַב - אֵין לְהוֹכִיחַ, אֶלָּא אַדְּרַבָּא - יֵשׁ לְהַגִּישׁ עֶזְרָה.

[[[לֹא בִּזְמַן פִּתּוּי חָזָק]]]

* בִּזְמַן פִּתּוּי חָזָק הַתּוֹכָחָה עֲלוּלָה לִפֹּל עַל אָזְנַיִם אֲטוּמוֹת. * בִּמְקוֹם לְהוֹכִיחַ רָצוּי לְהַגְבִּיר אֶת הַמּוּדָעוּת בְּצוּרָה לֹא מְחַיֶּבֶת.

[[[מוֹדֶה וְעוֹזֵב – יְרֻחָם]]]

אֵין לְהַאֲשִׁים אֶת הַיֶּלֶד עַל יְדֵי הַזְכָּרַת מַעֲשִׂים שֶׁהוּא כְּבָר הִתְחָרֵט עֲלֵיהֶם, וּבִפְרָט כַּאֲשֶׁר הוּא מֵעַצְמוֹ סִפֵּר וְהִבִּיעַ חֲרָטָה.

[[[דְּבָרִים בְּרוּרִים וּמְשַׁכְנְעִים]]]

* מַה שֶּׁבָּרוּר לָנוּ לֹא בְּהֶכְרֵחַ בָּרוּר לַיֶּלֶד, וְלָכֵן יֵשׁ לְהִשְׁתַּדֵּל לְהָסִיר כָּל סָפֵק עַל יְדֵי פֵּרוּט. * יֵשׁ הֶבְדֵּל בֵּין הוֹרָאָה שֶׁאָז הַיֶּלֶד חַיָּב לְצַיֵּת לָהּ, וּבֵין הַצָּעָה שֶׁיֵּשׁ לוֹ אֶפְשָׁרוּת לְסָרֵב.

[[[רְגִיעָה פְּנִימִית וְלֹא הִיסְטֶרְיָה]]]

* תּוֹכָחָה מִתּוֹךְ כַּעַס מְסַלֶּקֶת אֶת הַהִגָּיוֹן וְכֹשֶׁר הַשִּׁפּוּט לְטוֹבַת הַתַּאֲוָה וְהָרָצוֹן לְהַגִּיעַ לַתּוֹצָאָה גַּם אִם לֹא הוּכַח שֶׁהִיא נְכוֹנָה. * כַּאֲשֶׁר מוֹכִיחִים בְּכַעַס, שׁוֹמֵעַ הַתּוֹכָחָה מְאַבֵּד אֶת שְׁפִיּוּתוֹ וְאֵינוֹ מֵבִין מָה רוֹצִים מִמֶּנּוּ, וְזֶה הֶפֶךְ מַטְּרַת הַתּוֹכָחָה.

[[[לֹא לְצַפּוֹת לְשִׁנּוּי מִיָּדִי]]]

תּוֹכָחָה בְּצוּרָה נְכוֹנָה פּוֹעֶלֶת אַף עַל פִּי שֶׁלֹּא רוֹאִים תּוֹצָאוֹת מִיָּדִיּוֹת, וְלָכֵן אֵין לְהִתְיָאֵשׁ, אֶלָּא אַדְּרַבָּא - לְהַמְשִׁיךְ וּלְהוֹכִיחַ בְּמִנּוּן נָכוֹן בְּלִי לִלְחֹץ וּבְלִי לְהִלָּחֵץ. * יָגַעְתָּ וּמָצָאתָ - תַּאֲמִין.

[[[עַד כָּאן תְּחוּם הַתּוֹכָחָה]]]

* אָמְנָם מִן הָרָאוּי שֶׁהַבֵּן יִתְנַצֵּל לְאַחַר דִּבְרֵי הַתּוֹכָחָה. אוּלָם אִם הוּא לֹא מִתְנַצֵּל, הַנַּח לוֹ, אַל תּוֹסִיף לִלְחֹץ. * גַּם כַּאֲשֶׁר הַבֵּן מַסְכִּים בְּלִבּוֹ עִם הַתּוֹכָחָה, לֹא תָּמִיד יֵשׁ לוֹ אֶת הָאֹמֶץ לְהִתְנַצֵּל.

[[[הַתּוֹכָחָה הָעֲקִיפָה]]]

הַתּוֹכָחָה בְּצוּרָה עֲקִיפָה מְהַוָּה גֶּשֶׁר מְחַבֵּר בֵּין הָאֱמֶת הַמְחַיֶּבֶת וּבֵין שֹׁחַד רְצוֹנוֹת הַמּוּכָח.}}}

@ התניה בחינוך

~ מטרת התנאי

מַטְּרַת הַתְּנַאי לִמְנֹעַ תַּקָּלוֹת - אִם עַל יְדֵי הִתְחַמְּקוּת, וְאִם מִפְּנֵי הָעַצְלוּת.

הַתְּנַאי נוֹעָד לַעְזֹר לָנוּ בְּמִקְרֶה שֶׁיֵּשׁ חֲשָׁשׁ שֶׁבַּקָּשָׁה בִּלְבַד לֹא תַסְפִּיק - אִם מִשּׁוּם שֶׁהַיֶּלֶד לֹא יָבִין עַד כַּמָּה הַבַּקָּשָׁה מְחַיֶּבֶת, וְאִם מִשּׁוּם שֶׁיִּצְרוֹ תוֹקְפוֹ לְהִתְחַמֵּק מִן הַבַּקָּשָׁה, וְיֵשׁ לוֹ תֵרוּץ מְשַׁכְנֵעַ: פָּשׁוּט הוּא חָשַׁב שֶׁזֶּה לֹא כָּל כָּךְ עֶקְרוֹנִי [וְאַף עַל פִּי שֶׁבֶּאֱמֶת הוּא יָדַע שֶׁזֶּה עֶקְרוֹנִי], וְלָכֵן הוּא עָלוּל שֶׁלֹא לְבַצֵּעַ אֶת הַבַּקָּשָׁה. וּלְעֻמַּת זֹאת, כַּאֲשֶׁר נַבִּיעַ אֶת הַבַּקָּשָׁה בְּצוּרַת תְּנַאי, הַיֶּלֶד יָבִין שֶׁאָכֵן הַבַּקָּשָׁה מְחַיֶּבֶת, וְגַם הוּא לֹא יוּכַל לִטְעֹן: לֹא יָדַעְתִּי שֶׁזֶּה עֶקְרוֹנִי, וּמִמֵּילָא לֹא בְקַלּוּת יִתְקְפֵהוּ יִצְרוֹ.

לְדֻגְמָא: רְאוּבֵן לֹא הֵכִין שִׁעוּרֵי בַיִת. הָאִמָּא מְבַקֶּשֶׁת לְהָכִין אֶת שִׁעוּרֵי הַבַּיִת, וּרְאוּבֵן אָכֵן שָׁמַע אֶת הַבַּקָּשָׁה, אֲבָל אִם זֶה לֹא כָּל כָּךְ מִתְחַשֵּׁק לוֹ, אוֹ אֲפִלּוּ קָשֶׁה מְעַט, וּמִמֵּילָא הוּא רוֹצֶה לְהִתְחַמֵּק, יִתָּכֵן שֶׁהוּא לֹא יַעֲשֶׂה אֶת שִׁעוּרֵי הַבַּיִת, וְיֵצֵא לְשַׂחֵק לְלֹא הַפְרָעָה. בְּלִבּוֹ הוּא יַחְשֹׁב: 'מָה הַבְּעָיָה, הֲרֵי אֶפְשָׁר לְהָכִין אֶת שִׁעוּרֵי הַבַּיִת אַחַר כָּךְ. וַאֲפִלּוּ אִם אִמָּא תָּבוֹא בְטַעֲנָה מַדּוּעַ לֹא הֵכַנְתִּי שִׁעוּרֵי בַיִת - יֵשׁ לִי תְשׁוּבָה: לֹא יָדַעְתִּי שֶׁדַּוְקָא לִפְנֵי שֶׁאֵצֵא, עָלַי לְהָכִין אֶת שִׁעוּרֵי הַבַּיִת. חָשַׁבְתִּי, שֶׁהָעִקָּר שֶׁאֲנִי מֵכִין שִׁעוּרֵי בַיִת.'

לְעֻמַּת זֹאת, אִם הָאִמָּא תֹּאמַר: "רְאוּבֵן, תּוּכַל לָצֵאת כַּאֲשֶׁר תִּגְמֹר לְהָכִין אֶת שִׁעוּרֵי הַבַּיִת" - בְּצוּרַת תְּנַאי כָּזוֹ סָבִיר מְאֹד שֶׁהַיֶּלֶד יְבַצַּע אֶת הַמֻּטָּל עָלָיו, וְרַק אַחַר כָּךְ יֵצֵא.

וּמַדּוּעַ?

מִשּׁוּם שֶׁעַל יְדֵי הַתְּנַאי הָאִמָּא הִבְהִירָה לִרְאוּבֵן שֶׁהוּא לֹא יוּכַל לָצֵאת אִם הוּא לֹא יָכִין אֶת שִׁעוּרֵי הַבַּיִת, וְכַמּוּבָן שֶׁבְּאֹפֶן טִבְעִי הוּא מְעֻנְיָן לְשַׂחֵק, וְלָכֵן הוּא יָכִין אֶת שִׁעוּרֵי הַבַּיִת.

לָמַדְנוּ מִכָּאן שֶׁ:

א. הַתְּנַאי עוֹזֵר לָנוּ לְהַבְהִיר לַיֶּלֶד, שֶׁאֲנַחְנוּ עוֹמְדִים עַל דַּעְתֵּנוּ [בַּדֻּגְמָא הַנַּ"ל, עַד כְּדֵי שְׁלִילַת הַזְּכוּת לְשַׂחֵק].

ב. הַתְּנַאי מְהַוֶּה תַמְרִיץ לַיֶּלֶד לְבַצֵּעַ אֶת הַמֻּטָּל עָלָיו [בַּמִּקְרֶה הַנַּ"ל, הָרָצוֹן לְשַׂחֵק מַמְרִיץ אוֹתוֹ לְהָכִין אֶת שִׁעוּרֵי הַבַּיִת, שֶׁהֵם הַמַּפְתֵּחַ שֶׁל הַזְּכוּת לְשַׂחֵק], וְכַמּוּבָן מוֹנֵעַ פִּתּוּי לְהִתְחַמֵּק מִבִּצּוּעַ הַבַּקָּשָׁה.

~ האם רצוי להתנות?

עָלֵינוּ לִשְׁאֹף לְמַעֵט בִּתְנָאִים, וְאַדְּרַבָּא - לְהַגִּיעַ לְתוֹצָאוֹת עַל יְדֵי הַפְנָמָה לְלֵב הַיֶּלֶד.

לִכְאוֹרָה נִרְאֶה, שֶׁהַהַתְנָיָה הִיא חִיּוּבִית, מִשּׁוּם שֶׁאֲנַחְנוּ מַרְוִיחִים מְנִיעַת אִי־הֲבָנוֹת אוֹ מוֹנְעִים פִּתּוּי מֵהַיֶּלֶד לְהִתְחַמֵּק וְכַנַּ"ל, וּמִמֵּילָא מוּבָן, שֶׁאֲנַחְנוּ מוֹנְעִים גַּם מֶתַח וּוִכּוּחִים עִם הַיֶּלֶד. פָּשׁוּט, כָּל הוֹרָאָה מִתְבַּצַּעַת בַּצּוּרָה שֶׁנֶּאֶמְרָה, וְאִם כֵּן, אֵין תְּלֻנּוֹת, וּמִמֵּילָא אֵין מֶתַח, וְאַדְּרַבָּה - יֵשׁ מַחֲמָאוֹת וְעִדּוּד. וְאִם כֵּן, לִכְאוֹרָה כְּדַאי לְהַתְנוֹת בְּצוּרָה תְדִירָה [בְּאֹפֶן יַחֲסִי לַהֲבָנַת הַיֶּלֶד].

אוּלָם בְּהַשְׁקָפָה שְׁנִיָּה נִרְאֶה, שֶׁאֵין רָצוּי לְהַרְבּוֹת בְּהַתְנָיָה, וְאַף עַל פִּי שֶׁלִּכְאוֹרָה יֵשׁ אֶת הָרֶוַח הַנַּ"ל, מִכָּל מָקוֹם, אֵין הַצָּר שׁוֹוֶה בַּנֶּזֶק. פָּשׁוּט יָצָא שְׂכָרוֹ בְּהֶפְסֵדוֹ!

נַרְחִיב אֶת הַדְּבָרִים. הֲרֵי פָּשׁוּט הוּא, שֶׁבְּאֹפֶן טִבְעִי אֵין יֶלֶד שֶׁהוּא רָע אוֹ שֶׁעוֹשֶׂה דַוְקָא לְהַכְעִיס [אָמְנָם יֵשׁ יְלָדִים שֶׁמַּעֲשֵׂיהֶם רָעִים]. אֵיזֶה יֶלֶד [אוֹ אֲפִלּוּ מְבֻגָּר] מְעֻנְיָן בִּגְעָרוֹת אוֹ אֲפִלּוּ בְּבִקֹּרֶת שְׁלִילִית?! אַדְּרַבָּה, כָּל יֶלֶד מְעֻנְיָן בְּמַחֲמָאוֹת וּבְהַעֲרָכָה, אֶלָּא שֶׁלִּפְעָמִים לֹא אָמַרְנוּ אֶת הַבַּקָּשָׁה בְּצוּרָה בְּרוּרָה. בַּמִּקְרֶה הַנַּ"ל, לְגַבֵּי שִׁעוּרֵי הַבַּיִת, אֶפְשָׁר לוֹמַר כָּךְ: 'רְאוּבֵן יַקִּירִי, אֲנִי מְבַקֶּשֶׁת שֶׁתְּחִלָּה תָּכִין שִׁעוּרֵי בַיִת, וְאַחֲרֵי שֶׁתָּכִין שִׁעוּרֵי בַיִת, תֵּצֵא. זֶה יוֹתֵר טוֹב לְךָ, מִשּׁוּם שֶׁלִּפְעָמִים קוֹרֶה, שֶׁאַחֲרֵי שֶׁיָּצָאתָ, אַתָּה שׁוֹכֵחַ לְהָכִין שִׁעוּרֵי בַיִת, וּבְנוֹסָף - אַתָּה חוֹזֵר עָיֵף וְלֹא כָּל כָּךְ מְרֻכָּז, לָכֵן אֲנִי מְבַקֶּשֶׁת שֶׁתָּכִין אֶת שִׁעוּרֶיךָ לִפְנֵי שֶׁאַתָּה יוֹצֵא'. הַבַּקָּשָׁה בַּצּוּרָה הַנַּ"ל בְּרוּרָה, וְסָבִיר לְהַנִּיחַ שֶׁהַיֶּלֶד לֹא יְנַסֶּה לְהִתְחַמֵּק. פָּשׁוּט אֵין מָקוֹם לִטְעוֹת, וְאֵין עַל מָה לְהִתָּלוֹת בַּהִתְחַמְּקוּת.

אָמְנָם יְתֵרָה מִזֹּאת הִיא הַבְּעָיָה שֶׁעֲלוּלָה לִצְמֹחַ כְּתוֹצָאָה מֵהַתְנָיָה תְדִירָה. פָּשׁוּט הַיֶּלֶד יִתְרַגֵּל לְבִצּוּעַ בַּקָּשׁוֹת רַק עַל יְדֵי תְנָאִים, וְאִלּוּ בְּלִי תְנָאִים הוּא עָלוּל לְהָבִין שֶׁלֹא צָרִיךְ לְבַצֵּעַ! [מָשָׁל לְמָה הַדָּבָר דּוֹמֶה? לְיֶלֶד שֶׁכָּל הוֹרָאָה שֶׁנִּתְּנָה לוֹ נֶאֶמְרָה בִּצְעָקוֹת - הוּא יִתְרַגֵּל לְבַצֵּעַ רַק עַל יְדֵי צְעָקוֹת, כַּיָּדוּעַ].

וְאִם יִשְׁאֲלוּ הַהוֹרִים: וּמַה בְּכָךְ שֶׁהַיֶּלֶד יִתְרַגֵּל לְבַצֵּעַ רַק עַל יְדֵי תְנָאִים? לָנוּ זֶה לֹא מַפְרִיעַ! פָּשׁוּט נַקְפִּיד שֶׁכָּל הַהוֹרָאוֹת תִּהְיֶינָה עַל יְדֵי תְנָאִים...

רֵאשִׁית, עָלֵינוּ לַחְשֹׁשׁ, שֶׁגַּם עִם הַחֶבְרָה הַסּוֹבֶבֶת אוֹתוֹ הוּא עָלוּל שֶׁלֹא לְבַצֵּעַ מַה שֶּׁמְּבַקְשִׁים מִמֶּנּוּ אֶלָּא אִם כֵּן תִּהְיֶה הַבַּקָּשָׁה מְלֻוָּה בִּתְנַאי, וְכַמּוּבָן שֶׁזֶּה מְאֹד גָּרוּעַ וּבִלְתִּי מִתְקַבֵּל עַל הַדַּעַת, וּמִמֵּילָא זֶה עָלוּל לִיצֹר בְּעָיוֹת רַבּוֹת.

זֹאת וְעוֹד, הַבַּקָּשׁוֹת הַמְלֻוּוֹת רַק עִם תְּנָאִים עֲלוּלוֹת לִגְרֹם לְרִחוּק וְחֹסֶר אֵמוּן בֵּין הַיֶּלֶד לַהוֹרִים, מִשּׁוּם שֶׁהַיֶּלֶד מֵבִין, שֶׁהַהוֹרִים לֹא סוֹמְכִים וְלֹא מַאֲמִינִים לוֹ, וְלָכֵן כָּל דָּבָר מְלֻוֶּה בִתְנַאי, וּמַה גַּם, שֶׁהַיֶּלֶד עָלוּל "לְהִשְׁתַּכְנֵעַ" שֶׁהוּא יֶלֶד כָּזֶה, שֶׁאֵינוֹ מְבַצֵּעַ בַּקָּשׁוֹת בְּלִי שֶׁהֵן מְלֻוּוֹת בִּתְנָאִים. בְּמִלִּים אֲחֵרוֹת: הוּא יֶלֶד לֹא נֶאֱמָן. וְכַמּוּבָן, אִם הַיֶּלֶד חוֹשֵׁב אֶת עַצְמוֹ כְּיֶלֶד שֶׁאֵינוֹ נֶאֱמָן, הוּא פּוֹעֵל בְּהֶתְאֵם לְמַה שֶּׁהוּא חוֹשֵׁב שֶׁזֶּה מַהוּתוֹ, וְזֶה חֲבָל מְאֹד!

לָכֵן עָלֵינוּ לְהַקְפִּיד לְמַעֵט בִּתְנָאִים, וְאַדְּרַבָּה - לְהִשְׁתַּדֵּל לְדַבֵּר בְּשָׂפָה בְּרוּרָה וּנְעִימָה, וְרַק בְּמִקְרִים שֶׁיֵּשׁ בָּהֶם פִּתּוּי חָזָק וְיֵשׁ חֲשָׁשׁ רְצִינִי שֶׁאַף עַל פִּי שֶׁנְּדַבֵּר בְּצוּרָה בְּרוּרָה עֲדַיִן הַיֶּלֶד עָלוּל לְהִתְפַּתּוֹת שֶׁלֹא לְבַצֵּעַ, אֲזַי רָצוּי לְהַתְנוֹת אִתּוֹ, וְזֹאת כְּדֵי לַעְזֹר לוֹ וְלָנוּ לִמְנֹעַ אֶת הַפִּתּוּי, וּכְבָר אָמַר הַמְשׁוֹרֵר הַצְּפַתִּי: סוֹף מַעֲשֶׂה - בְּמַחֲשָׁבָה תְּחִלָּה (מתוך הפיוט "לכה דודי" לר' שלמה אלקבץ).

~ צורת התנאי

אֶת הַתְּנַאי יֵשׁ לוֹמַר בְּלָשׁוֹן חִיּוּבִית, דְּהַיְנוּ מָה הַטּוֹב שֶׁיִּהְיֶה אִם הַבֵּן יְבַצַּע אֶת הַתְּנַאי, וּמִמֵּילָא הַבֵּן יָבִין אֶת הַתּוֹצָאָה הַהֲפוּכָה אִם לֹא יְבַצַּע.

כָּאָמוּר לְעֵיל, מַטְּרַת הַתְּנַאי לְהַבְהִיר לַיֶּלֶד, שֶׁאֲנַחְנוּ עוֹמְדִים עַל דַּעְתֵּנוּ, וּבָזֶה נִמְנַע חֲשָׁשׁ שֶׁהַיֶּלֶד יִתְחַמֵּק.

אוּלָם דָּא עָקָא - הוֹרִים רַבִּים טוֹעֲנִים, שֶׁעַל יְדֵי תְנָאִים זֶה לֹא עוֹזֵר, אֶלָּא אַדְּרַבָּה, לִפְעָמִים זֶה גוֹרֵעַ! וְהַשְּׁאֵלָה הִיא: מַדּוּעַ?

תְּשׁוּבָה: סִבּוֹת רַבּוֹת לְכָךְ, וְכַנִּרְאֶה שֶׁאַחַת הַסִּבּוֹת הִיא, שֶׁצּוּרַת הַהַתְנָיָה הִיא שְׁגוּיָה (ישנן עוד סיבות שבל"נ נעמוד עליהן בהמשך). נַבְהִיר זֹאת עַל יְדֵי דֻגְמָא.

אִמָּא: "שְׁמוּלִיק! אִם לֹא תֶאֱסֹף אֶת הַצַּעֲצוּעִים, אֲנִי לֹא אֶתֵּן לְךָ לָצֵאת!" זֹאת דֻּגְמָא לְהַתְנָיָה שְׁגוּיָה.

וְכָךְ יֵשׁ לְהַתְנוֹת: אִמָּא: "שְׁמוּלִיק! כַּאֲשֶׁר תִּגְמֹר לֶאֱסֹף אֶת הַצַּעֲצוּעִים, אֲנִי אַרְשֶׁה לְךָ לָצֵאת!"

מָה הַהֶבְדֵּל?

תְּשׁוּבָה: בַּדֻּגְמָא הָרִאשׁוֹנָה הָאִמָּא הִתְנְתָה בְּצוּרָה שְׁלִילִית: "אִם לֹא, אֲנִי לֹא אַרְשֶׁה!" וְכַמּוּבָן שֶׁזֶּה עָלוּל מְאֹד לִיצֹר גֵּרוּי לְהִתְמָרְדוּת [אַף עַל פִּי שֶׁבֶּאֱמֶת הַיֶּלֶד צָרִיךְ לִשְׁמֹעַ בְּקוֹל הוֹרָיו בְּכָל מִקְרֶה]. יֵשׁ כְּמִין יְצִירַת מַאֲבַק כֹּחוֹת בֵּין הָאִמָּא לַיֶּלֶד, כְּאִלּוּ הָאִמָּא אוֹמֶרֶת: "אֲנִי אֲנַצַּח וְלֹא יַעְזֹר לְךָ! אִם לֹא תֶאֱסֹף - לֹא תֵצֵא!" וּמִמֵּילָא הַיֶּלֶד עָלוּל "לִקְפֹּץ לִשְׂדֵה הַמַּעֲרָכָה" לְהוֹכִיחַ שֶׁהוּא לֹא נִכְנָע וְשֶׁאֵין הַיְצִיאָה הַחוּצָה מְהַוָּה אִיּוּם כְּלַפָּיו, וְלָכֵן לֹא יֶאֱסֹף אֶת הַצַּעֲצוּעִים. אוֹ, חַס וְחָלִילָה, הוּא עָלוּל לְהַרְאוֹת בְּהַפְגָּנָתִיּוּת שֶׁהוּא לֹא פוֹחֵד לַעֲבֹר עַל הַמִּגְבָּלָה. הוּא "יְנַצַּח" עַל יְדֵי שֶׁהוּא יֵצֵא, אַף עַל פִּי שֶׁהוּא לֹא יְסַדֵּר אֶת הַצַּעֲצוּעִים. [לֹא תָמִיד הוּא חוֹשֵׁב מַה יִּהְיֶה אִם הוּא יַמְרֶה אֶת פִּי אִמּוֹ. הַיֶּלֶד לֹא צוֹפֶה אֶת הַנּוֹלָד. הֶעָתִיד לֹא בְהַשָּׂגָתוֹ. מְעַנְיֵן אוֹתוֹ הַהֹוֶה, דְּהַיְנוּ, שֶׁהוּא "הַמְנַצֵּחַ" כִּבְיָכוֹל.] וְגַם בְּמִקְרֶה שֶׁהַיֶּלֶד יֶאֱסֹף אֶת הַצַּעֲצוּעִים, כְּפִי בַּקָּשַׁת אִמּוֹ, עֲדַיִן יֶשְׁנָהּ תְּחוּשָׁה שֶׁל מִרְמוּר שֶׁעֲלוּלָה לִפְרֹץ בֶּעָתִיד בָּאֳפָנִים שׁוֹנִים, וּבִפְרָט כַּאֲשֶׁר הַיֶּלֶד יִגְדַּל וְיִתְפַּתַּח בְּצוּרָה פִיזִית, וְהַמֵּבִין יָבִין!

אוּלָם לְעֻמַּת זֹאת, בַּדֻּגְמָא הַשְּׁנִיָּה, הַתְּנַאי הוּא בְּצוּרָה חִיּוּבִית: "כַּאֲשֶׁר תִּגְמֹר... אַרְשֶׁה" וְכוּ'. הַיֶּלֶד לֹא מְקַבֵּל זֹאת כְּמַאֲבָק, אֶלָּא כְּעֻבְדָּה מֻגְמֶרֶת - שֶׁהַיְצִיאָה מֵהַבַּיִת תִּהְיֶה כַּאֲשֶׁר יִגְמֹר לֶאֱסֹף אֶת הַצַּעֲצוּעִים וְלֹא לִפְנֵי כֵן. פָּשׁוּט, הַהוֹרִים הִבְהִירוּ, שֶׁרְצוֹנָם שֶׁהוּא יֶאֱסֹף אֶת הַצַּעֲצוּעִים וְרַק אַחַר כָּךְ יֵצֵא.

הַהוֹרִים לֹא הִפְסִידוּ מְאוּמָה בְּהַבְהָרַת הַדְּבָרִים וּמְנִיעַת פִּתּוּי וְהִתְחַמְּקוּת שֶׁל הַיֶּלֶד. פָּשׁוּט מְאֹד - אוֹתָהּ הַהוֹרָאָה וְאוֹתוֹ הַמֶּסֶר, רַק שֶׁהוּא "עָטוּף" בְּצוּרָה נָאָה וּמְקֻבֶּלֶת.

~ כלי עזר לתנאי

{P הַהַסְבָּרָה בַּפֶּה וְהַסְבָּרַת הַפָּנִים הִנָּם כְּלֵי עֵזֶר לְהָסִיר אֶת עֹקֶץ הַהִתְנַגְּדוּת שֶׁל הַיֶּלֶד. P הַהַסְבָּרָה מְשַׁדֶּרֶת שֶׁאָכֵן רָאוּי לְבַצֵּעַ אֶת הַתְּנַאי, וְאִלּוּ הַהִתְנַצְּלוּת מְשַׁדֶּרֶת שֶׁמִּן הַדִּין אֵין הַיֶּלֶד חַיָּב לְבַצֵּעַ. P רָצוּי שֶׁהַהַסְבָּרָה לֹא תִּהְיֶה בְּסָמוּךְ לִדְרִישָׁה מְחַיֶּבֶת.}

בִּמְגַמָּה לְהַצְלִיחַ בַּהַתְנָיָה, עָלֵינוּ לְהִשְׁתַּמֵּשׁ בְּכָל הָאֶמְצָעִים הָרְצוּיִים לְהַצְלָחַת הַתְּנַאי. הָבָה נַעֲשֶׂה אִתָּם הֶכֵּרוּת!

כְּלִי נִפְלָא לְהֵעָזֵר בּוֹ הוּא הַהַסְבָּרָה.

כַּאֲשֶׁר הַיֶּלֶד מֵבִין אֶת הַחֲשִׁיבוּת שֶׁבְּגִינָהּ נִתְּנָה הַהוֹרָאָה, אֲזַי לַיֶּלֶד קַל יוֹתֵר לְבַצֵּעַ אֶת הַהוֹרָאָה. פָּשׁוּט הוּא מֵבִין שֶׁחֲבָל לֹא לְבַצֵּעַ, זֶה הֶפְסֵד, וְלֹא כְּדַאי לְהַפְסִיד!

לְדֻגְמָא: אִם רוֹצִים שֶׁהַיֶּלֶד יִישַׁן לֹא יְאֻחַר מִשָּׁעָה מְסֻיֶּמֶת, לִפְעָמִים יֵשׁ צֹרֶךְ לְהִשְׁתַּמֵּשׁ בִּתְנַאי, כְּגוֹן לוֹמַר לוֹ: "אִם תַּצְלִיחַ לִישׁוֹן בַּשָּׁעָה הַנְּקוּבָה, בְּלִי נֶדֶר גַּם מָחָר תּוּכַל לְשַׂחֵק עִם פְּלוֹנִי!"

אוּלָם חָשׁוּב מְאֹד לְהַסְבִּיר לַיֶּלֶד, שֶׁכַּאֲשֶׁר הוּא יָשֵׁן בְּשָׁעָה פְּלוֹנִית, אָז יֵשׁ לוֹ כֹּחוֹת לָקוּם בַּזְּמַן וְלִהְיוֹת עֵרָנִי בַּלִּמּוּדִים - וְגַם הָאַחִים שֶׁלּוֹ לוֹמְדִים מִמֶּנּוּ לִישׁוֹן בַּזְּמַן. וּלְעֻמַּת זֹאת, אִם הוּא לֹא יָשֵׁן בַּזְּמַן, אֲזַי עֲלוּלוֹת לִהְיוֹת תּוֹצָאוֹת הֲפוּכוֹת, חַס וְחָלִילָה, וְכוּ'.

כַּאֲשֶׁר מַסְבִּירִים בַּצּוּרָה הַנַּ"ל, אֲנַחְנוּ מַרְוִיחִים שֶׁהַהִתְנַגְּדוּת שֶׁל הַיֶּלֶד נֶחֱלֶשֶׁת אוֹ נֶעְלֶמֶת, מִשּׁוּם שֶׁהוּא יוֹדֵעַ שֶׁלַּהוֹרָאָה "לִישׁוֹן בַּזְּמַן" יֵשׁ סִבָּה, וְלֹא לְחִנָּם נִתְּנָה, וְעַל פִּי רֹב הוּא יוֹדֵעַ שֶׁהִיא נְכוֹנָה, אֶלָּא שֶׁיִּצְרוֹ תוֹקְפוֹ, וּכְמוֹ שֶׁאָמְרוּ בְּמַסֶּכֶת סוֹטָה (ז, כ"א): "הַרְבֵּה יַלְדוּת עוֹשָׂה". יֶלֶד זֶה יֶלֶד. הוּא מְשֻׁחָד לְיִצְרוֹ הָרָע!

וְגַם אִם הוּא לֹא מְשֻׁכְנָע שֶׁאָכֵן הַסִּבָּה מֻצְדֶּקֶת, מִכָּל מָקוֹם, עַל יְדֵי שֶׁמְּנַסִּים לְהַסְבִּיר לוֹ אֶת הַטַּעַם, הוּא יוֹדֵעַ שֶׁאֵין זֶה שְׁרִירוּתִי, אֶלָּא יֵשׁ לָזֶה טַעַם לְדַעַת הוֹרָיו, שֶׁהֵם חוֹשְׁבִים שֶׁהַטַּעַם מֻצְדָּק.

וּמְאֹד חָשׁוּב לְהַדְגִּישׁ, שֶׁהַהַסְבָּרָה הָרְצוּיָה בְּיוֹתֵר הִיא הַהַסְבָּרָה שֶׁלֹא בִשְׁעַת מַעֲשֶׂה. בַּדֻּגְמָא הַנַּ"ל, אִם נַסְבִּיר לַיֶּלֶד, כַּאֲשֶׁר מַגִּיעַ זְמַן הַשֵּׁנָה, אֶת חֲשִׁיבוּת הָעִנְיָן, הַיֶּלֶד עָלוּל לְחַפֵּשׂ סִבּוֹת וַאֲמַתְלָאוֹת שֶׁלֹא לְקַבֵּל אֶת הַנִּמּוּק שֶׁל הַהוֹרִים, מִשּׁוּם שֶׁהוּא רוֹאֶה שֶׁהַהַסְבָּרָה מִתְנַגֶּשֶׁת לוֹ בָּאִינְטֶרֶס הַמִּיָּדִי שֶׁלּוֹ, שֶׁהֲרֵי הוּא אֵינוֹ רוֹצֶה לִישׁוֹן, וְאִלּוּ הַהַסְבָּרָה פָּשׁוּט "מַגְבִּילָה" אוֹתוֹ, וְכֵיוָן שֶׁהוּא מְשֻׁחָד לָאִינְטֶרֶס שֶׁלּוֹ, אֲזַי הוּא יַעֲשֶׂה מַאֲמָץ לִפְסֹל אֶת הַהַסְבָּרָה. וַאֲפִלּוּ אִם הוּא לֹא יִמְצָא "תֵּרוּץ" אוֹ "קֻשְׁיָה", מִכָּל מָקוֹם, הַהַסְבָּרָה שֶׁל הַהוֹרִים תִּהְיֶה עָלָיו לְמַשָּׂא. הוּא לֹא יֹאהַב שֶׁהַהוֹרִים יַסְבִּירוּ טְעָמִים שֶׁ"קּוֹשְׁרִים" וּ"מַגְבִּילִים" אוֹתוֹ.

לְעֻמַּת זֹאת, כַּאֲשֶׁר הַהַסְבָּרָה אֵינָהּ סְמוּכָה לִזְמַן הַשֵּׁנָה, הוּא "אֵינוֹ דּוֹאֵג כָּל כָּךְ". אֵצֶל הַיֶּלֶד, הֶעָתִיד וְהַתַּרְגּוּם שֶׁל הַהַסְבָּרָה לִשְׂפַת הַמַּעֲשֶׂה הוּא מְעֻרְפָּל [בְּאֹפֶן יַחֲסִי לַהַסְבָּרָה בִּשְׁעַת הַמַּעֲשֶׂה], וּמִמֵּילָא מוּבָן, שֶׁהַשֹּׁחַד שֶׁהוּא נָתוּן בּוֹ, דְּהַיְנוּ לִהְיוֹת עֵר מֵעֵבֶר לַזְּמַן הַנָּקוּב, הוּא חַלָּשׁ יוֹתֵר, וְהַסִּכּוּיִים לְקַבֵּל אֶת הַהַסְבָּרָה, וְכֵן הָרָצוֹן לִשְׁמֹעַ מִן הַהוֹרִים, הֵם גְּדוֹלִים יוֹתֵר.

הָעִקָּרוֹן הַנַּ"ל - לְהַסְבִּיר שֶׁלֹא בִּשְׁעַת מַעֲשֶׂה - יָפֶה כֹחוֹ לְכָל הֶרְגֵּל אוֹ מִצְוָה שֶׁאֲנַחְנוּ רוֹצִים לְהַקְנוֹת וּלְהַפְנִים לַיֶּלֶד. אָמְנָם יֵשׁ לְהַדְגִּישׁ, שֶׁאַף עַל פִּי שֶׁיֵּשׁ צֹרֶךְ בְּהַסְבָּרָה, מִכָּל מָקוֹם, יֵשׁ לְהִזָּהֵר שֶׁלֹא תוּבַן הַהַסְבָּרָה כְּהִתְנַצְּלוּת, מִשּׁוּם שֶׁאֵלּוּ שְׁנֵי הֲפָכִים. הַהַסְבָּרָה מְשַׁדֶּרֶת, שֶׁאָכֵן מוּבָן וְטִבְעִי הַדָּבָר הַתְּנַאי שֶׁהִתְנֵינוּ אִתּוֹ, וְאִלּוּ לְעֻמַּת זֹאת הַהִתְנַצְּלוּת פֵּרוּשָׁהּ, שֶׁהַתְּנַאי לֹא כָּל כָּךְ מֻצְדָּק אוֹ לֹא כָּל כָּךְ מֻכְרָח, וְלָכֵן אֲנַחְנוּ מִתְנַצְּלִים. וְכַמּוּבָן, כַּאֲשֶׁר יֶלֶד יוֹדֵעַ וּמֵבִין שֶׁאָכֵן הַתְּנַאי מֻכְרָח וּמֻצְדָּק, אֲזַי הוּא יְצַיֵּת בְּרָצוֹן לַתְּנַאי. וּלְעֻמַּת זֹאת בְּמִקְרֶה שֶׁל הִתְנַצְּלוּת, מִכֵּיוָן שֶׁהוּא מֵבִין מִדְּבָרֵינוּ שֶׁאֵין זֶה מֻצְדָּק אוֹ אֵין זֶה מֻכְרָח לְהַתְנוֹת, אֲזַי הוּא עָלוּל לְהִתְנַגֵּד לַתְּנַאי שֶׁנִּרְאֶה לוֹ כְעָוֶל, וּכְמוֹ שֶׁהַהוֹרִים בְּעַצְמָם רוֹמְזִים לוֹ עַל יְדֵי הַהִתְנַצְּלוּת.

דֻּגְמָא לְהַסְבָּרָה: "רְאוּבֵן! הַחֶדֶר צָרִיךְ לִהְיוֹת מְסֻדָּר לִפְנֵי הַשָּׁעָה שֵׁשׁ בָּעֶרֶב, מִשּׁוּם שֶׁיֵּשׁ לָנוּ סֵדֶר יוֹם, וְאִם לֹא תְסַדֵּר לִפְנֵי הַשָּׁעָה שֵׁשׁ, לֹא תוּכַל לְהִתְפַּנּוֹת לָזֶה, מִשּׁוּם שֶׁיֵּשׁ דְּבָרִים נוֹסָפִים לַעֲשׂוֹת. לָכֵן עָלֶיךָ לְסַדֵּר אֶת הַחֶדֶר, וְכַאֲשֶׁר תִּגְמֹר, אָז תּוּכַל לָצֵאת לְשַׂחֵק."

דֻּגְמָא לְהִתְנַצְּלוּת: "רְאוּבֵן! עָלֶיךָ לְסַדֵּר אֶת הַחֶדֶר עַד הַשָּׁעָה שֵׁשׁ, וְכַאֲשֶׁר תִּגְמֹר לְסַדֵּר אֶת הַחֶדֶר, תּוּכַל לָצֵאת. וַאֲנִי מִצְטַעֵר שֶׁאֲנִי מַגְבִּיל אוֹתְךָ. אֲנִי מְקַוֶּה, שֶׁאַתָּה מֵבִין אוֹתִי."

מָה הַהֶבְדֵּל בֵּין שְׁתֵּי הַדֻּגְמָאוֹת? תְּשׁוּבָה: הַדֻּגְמָא הָרִאשׁוֹנָה, בְּרוּחַ הַדְּבָרִים מוּבָן, שֶׁסִּדּוּר הַחֶדֶר לִפְנֵי הַיְצִיאָה הוּא פֹּעַל יוֹצֵא שֶׁל כֹּרַח הַמְּצִיאוּת [שֶׁאַחֲרֵי הַשָּׁעָה שֵׁשׁ לֹא יוּכַל לְסַדֵּר, מִשּׁוּם שֶׁיֵּשׁ לוֹ עוֹד סִדּוּרִים וְעִנְיָנִים אֲחֵרִים], וְלָכֵן מֻצְדָּק לִדְרֹשׁ מִמֶּנּוּ, וַאֲפִלּוּ לְהַתְנוֹת אִתּוֹ שֶׁיְּסַדֵּר וְאַחַר כָּךְ יֵצֵא. מַה שֶּׁאֵין כֵּן בַּדֻּגְמָא הַשְּׁנִיָּה, הַיֶּלֶד מֵבִין שֶׁזּוֹ מִגְבָּלָה שֶׁל הַהוֹרִים שֶׁלֹא בְהֶכְרֵחַ מֻצְדֶּקֶת, אוֹ אֲפִלּוּ לֹא מֻצְדֶּקֶת, וְלָכֵן הֵם מִתְנַצְּלִים וּמְבַקְשִׁים אֶת הַסְכָּמָתוֹ [אַתָּה מֵבִין אוֹתִי?].

כְּלִי נוֹסָף הוּא "הַסְבָּרַת פָּנִים". דְּהַיְנוּ, גַּם כַּאֲשֶׁר הִשְׁתַּמַּשְׁנוּ בְּהַתְנָיָה, אֵין פֵּרוּשׁוֹ שֶׁצָּרִיךְ לְהַרְאוֹת סֵבֶר פָּנִים חֲמוּרוֹת, אֶלָּא אַדְּרַבָּה, עָלֵינוּ לְהַסְבִּיר פָּנִים אוֹהֲבוֹת וּלְהַקְרִין לַיֶּלֶד, שֶׁאִם הוּא יַצְלִיחַ לְבַצֵּעַ אֶת מַה שֶּׁבִּקַּשְׁנוּ מִמֶּנּוּ, זֶה יֵרָאֶה כְּהֶשֵּׂג שֶׁל הַיֶּלֶד וְאָנוּ מַעֲרִיכִים זֹאת, זֶה מַרְאֶה לָנוּ שֶׁהוּא עִם מִדּוֹת טוֹבוֹת אוֹ שֶׁיֵּשׁ לוֹ אֹפִי יַצִּיב וְכַדּוֹמֶה. בְּסִכּוּם, הוּא צָרִיךְ לְהָבִין שֶׁכְּדַאי לוֹ לְבַצֵּעַ אֶת הַבַּקָּשָׁה גַּם בְּלִי קֶשֶׁר לָעֹנֶשׁ. פָּשׁוּט מְאֹד נוֹסְפָה לוֹ "נְקֻדַּת זְכוּת". אִם נַסְבִּיר לוֹ פָנִים כַּנַּ"ל, זֶה יַחֲלִישׁ אֶת הָרָצוֹן לְהִתְנַגֵּד אוֹ לְהִתְחַמֵּק, וְאַדְּרַבָּה, זֶה עָשׂוּי לְהַמְרִיץ אוֹתוֹ לְבַצֵּעַ וְעוֹד לִרְצוֹת אֶתְגָּרִים נוֹסָפִים, וְכַנַּ"ל בְּ"צוּרַת הַתְּנַאי".

כְּמוֹ כֵן אֶפְשָׁר לְהַצִּיעַ לוֹ עֶזְרָה חֶלְקִית בְּאֹפֶן זְמַנִּי [כַּמּוּבָן, בְּמִקְרֶה שֶׁשַּׁיָּךְ]. זֶה מַרְאֶה לַיֶּלֶד שֶׁלֹא עוֹשִׂים לוֹ בְּדַוְקָא, וְגַם הַהֲקַלָּה בְּבִצּוּעַ הָאֶתְגָּר מְעוֹדֶדֶת אוֹתוֹ לִרְצוֹת לְשַׁתֵּף פְּעֻלָּה.

אֵין שׁוּם פְּסוּל לְהַצִּיעַ בְּשָׁלָב רִאשׁוֹן עִדּוּד עַל יְדֵי פְרָס בְּמִדָּה וְרוֹאִים שֶׁהָאֶתְגָּר מִדַּי קָשֶׁה פִיזִית אוֹ הַסְבָּרָתִית, וּבִפְרָט אִם יֵשׁ חֲרִיגִים, שֶׁאָז זֶה כְּעֵין הַקְרָבָה מִצַּד הַיֶּלֶד. אוּלָם יֵשׁ לְהַדְגִּישׁ לַיֶּלֶד, שֶׁאֵין בִּצּוּעַ הַמַּעֲשֶׂה מֻתְנֶה בִּנְתִינַת הַפְּרָס, אֶלָּא אַדְּרַבָּה, גַּם בְּלִי פְרָס יֵשׁ לְבַצֵּעַ אֶת הָאֶתְגָּר, אֶלָּא שֶׁאֲנַחְנוּ מְאֹד מְעֻנְיָנִים לְהָקֵל עָלָיו לְבַצֵּעַ, וְלָכֵן אֲנַחְנוּ מְעוֹדְדִים בִּפְרָס.

לְדֻגְמָא, אִם אֲנַחְנוּ רוֹצִים שֶׁיַּגִּיעַ מֻקְדָּם לַתְּפִלָּה, וַאֲנַחְנוּ מַתְנִים אִתּוֹ: "אִם תַּצְלִיחַ לָקוּם וּלְהַגִּיעַ בַּזְּמַן לַתְּפִלָּה, תּוּכַל לְשַׂחֵק עַד הַשָּׁעָה שְׁמוֹנֶה, וַאֲנַחְנוּ מְאֹד נִשְׂמַח אִם תַּצְלִיחַ לָקוּם וּלְהַגִּיעַ בַּזְּמַן, וַאֲנַחְנוּ מְעֻנְיָנִים לָתֵת לְךָ פְּרָס, אִם יִרְצֶה הַשֵּׁם, כַּאֲשֶׁר תָּקוּם שְׁבוּעַ יָמִים בִּזְמַן זֶה. כַּמּוּבָן, שֶׁאַתָּה צָרִיךְ לָקוּם וּלְהַגִּיעַ בַּזְּמַן בְּלִי קֶשֶׁר לַפְּרָס. אֶת הַפְּרָס אֲנַחְנוּ רוֹצִים לָתֵת מִתּוֹךְ שִׂמְחָתֵנוּ שֶׁאַתָּה מַצְלִיחַ לָקוּם בַּזְּמַן לַתְּפִלָּה וְטוֹב לְךָ."

כַּאֲשֶׁר אֵין בְּרֵרָה, עָלֵינוּ לְהִשְׁתַּמֵּשׁ בַּעֲנִישָׁה. אִם נִתָּן, רָצוּי מְאֹד לְלַוּוֹת אֶת הָעֲנִישָׁה בְּהַסְבָּרָה עֲקִיפָה עַל שֶׁבְּלֵית בְּרֵרָה עָלֵינוּ לְהַעֲנִישׁוֹ. [דֻּגְמָא לְהַסְבָּרָה עֲקִיפָה: יֶלֶד שֶׁלֹא מֵכִין אֶת שִׁעוּרֵי הַבַּיִת, וְאַחֲרֵי נִסְיוֹנוֹת רַבִּים עֲדַיִן הַיֶּלֶד לֹא מֵכִין אֶת שִׁעוּרָיו וְלָכֵן הֶחְלִיטוּ הַהוֹרִים לְהַעֲנִישׁוֹ, יֵשׁ לוֹמַר לוֹ: "חֲבָל מְאֹד שֶׁאֲנַחְנוּ נֶאֱלָצִים לְהַעֲנִישׁ!"] וּכְמוֹ כֵן לְהַקְרִין לוֹ שֶׁלֹא שַׁיָּךְ שֶׁהוּא יַעֲשֶׂה מַה שֶּׁנִּרְאֶה לוֹ אוֹ יַחְלִיט לֹא לְבַצֵּעַ מַה שֶּׁלֹא נִרְאֶה לוֹ, אֶלָּא עָלָיו לָדַעַת, שֶׁהַהוֹרִים הֵם קוֹבְעִים, וְעַל פִּיהֶם יֵצֵא וְעַל פִּיהֶם יָבוֹא!

~ על מה אפשר להתנות?

{P עַל דִּבְרֵי חֻלִּין אֶפְשָׁר לְהַתְנוֹת. P עַל מִצְווֹת יֵשׁ לְהִזָּהֵר שֶׁלֹּא לְהַתְנוֹת. P עַל צָרְכֵי נֶפֶשׁ אוֹ גּוּף הֶכְרֵחִיִּים לֹא שַׁיָּךְ לְהַתְנוֹת.}

יֶשְׁנָם דְּבָרִים שֶׁאֶפְשָׁר לְהַתְנוֹת, וְיֵשׁ דְּבָרִים שֶׁאַף עַל פִּי שֶׁאֶפְשָׁר לְהַתְנוֹת, מִכָּל מָקוֹם יֵשׁ לְהִזָּהֵר יוֹתֵר שֶׁלֹא לְהַגִּיעַ לִתְנַאי, וְיֵשׁ דְּבָרִים שֶׁלֹא שַׁיָּךְ לְהַתְנוֹת עֲלֵיהֶם.

נְנַסֶּה לְפָרֵט:

דְּבָרִים שֶׁנִּתָּן לְהַתְנוֹת הֵם בִּצּוּעַ פְּעֻלַּת חֻלִּין אוֹ מְנִיעָה מֵעֲשִׂיַּת דְּבָרִים לֹא רְצוּיִים, כְּגוֹן: לְהַתְנוֹת כְּדֵי לִגְרֹם לְסַדֵּר אֶת הַחֶדֶר אוֹ כְּדֵי לִמְנֹעַ בִּלְגּוּן הַחֶדֶר. מִקְרִים כְּגוֹן אֵלֶּה, אַף עַל פִּי שֶׁלֹא מֻמְלָץ לְהַתְנוֹת בְּאֹפֶן תָּדִיר, מִכָּל מָקוֹם הֵם אֵינָם עֵרֶךְ עֶלְיוֹן, וְלָכֵן הַחֲשָׁשׁ לִסְלִידָה מִסֵּדֶר וְנִקָּיוֹן לֹא כָּל כָּךְ נוֹרָא וְאֵינוֹ בְּגֶדֶר עֲבֵרָה, וּבִפְרָט שֶׁשִּׁגְרַת הַחַיִּים גּוֹרֶמֶת לְאָדָם נוֹרְמָלִי לִרְצוֹת לִהְיוֹת מְסֻדָּר.

לְעֻמַּת זֹאת, לְהַתְנוֹת עַל מִצְווֹת אוֹ עֲבֵרוֹת: "אִם תְּקַיֵּם מִצְוָה פְּלוֹנִית, תּוּכַל לָצֵאת", אוֹ: "אִם תַּעֲשֶׂה עֲבֵרָה פְּלוֹנִית, לֹא תוּכַל לָצֵאת" - אַף עַל פִּי שֶׁאֶפְשָׁרִי לַעֲשׂוֹת כֵּן כְּשֶׁיֵּשׁ הֶכְרֵחַ, מִכָּל מָקוֹם, יֵשׁ לְהִזָּהֵר לְמַעֵט בּוֹ בְּמִשְׁנֵה זְהִירוּת בְּאֹפֶן יַחֲסִי לַהַתְנָיָה עַל דִּבְרֵי חֻלִּין הַנַּ"ל. וְהַסִּבָּה לְכָךְ הִיא פְּשׁוּטָה: שֶׁהֲרֵי הַטַּעַם לְהַתְנָיָה הוּא מִשּׁוּם הַחֲשָׁשׁ שֶׁהַיֶּלֶד יִתְחַמֵּק אוֹ לֹא יָבִין לְנָכוֹן שֶׁאֲנַחְנוּ עֶקְרוֹנִיִּים בִּדְרִישָׁתֵנוּ, אוּלָם חָמוּר יוֹתֵר הַחֲשָׁשׁ אִם, חַס וְחָלִילָה, הַיֶּלֶד יִסְלֹד מֵהַמִּצְווֹת, שֶׁהֲרֵי מִצְווֹת הֵן עֵרֶךְ עֶלְיוֹן, וּמְאֹד מְאֹד חָשׁוּב וְרָצוּי לְהַפְנִים לַיֶּלֶד אֶת הַמִּצְווֹת מֵרָצוֹן, וְלֹא מִתּוֹךְ כְּפִיָּה, וְקַל וָחֹמֶר שֶׁיֵּשׁ לְהִזָּהֵר שֶׁלֹא לְהַסְלִיד אוֹתָן בְּעֵינָיו. וְכַמּוּבָן, שֶׁכְּכָל שֶׁמַּרְבִּים בִּתְנָאִים, זֶה עָלוּל לִגְרֹם לִסְלִידָה [כַּנַּ"ל בְּמַטְּרַת הַתְּנַאי].

וְהַחֵלֶק הַשְּׁלִישִׁי שֶׁלֹא שַׁיָּךְ לְהַתְנוֹת, זֶה צָרְכֵי הַנֶּפֶשׁ, שֶׁעֲלֵיהֶם לֹא נִתָּן לְוַתֵּר.

לְדֻגְמָא: אִם הָאִמָּא רָאֲתָה שֶׁרְאוּבֵן בְּנָהּ לֹא הֵכִין אֶת שִׁעוּרֵי הַבַּיִת, וְהִיא מַתְנָה אִתּוֹ: "רַק אִם תִּגְמֹר לְהָכִין אֶת שִׁעוּרֵי הַבַּיִת, אֶתֵּן לְךָ לִישׁוֹן." הַשָּׁעָה מְאֻחֶרֶת, רְאוּבֵן עָיֵף, וְהִיא מַחֲזִיקָה אוֹתוֹ שֶׁלֹא יִישַׁן - הַאִם שַׁיָּךְ לְהַתְנוֹת דָּבָר כָּזֶה?! הֲרֵי אֵין זֶה נִשְׁלָט! הַיֶּלֶד עָיֵף, וְאִי אֶפְשָׁר לְהַחֲזִיקוֹ כָּל הַלַּיְלָה. שֵׁנָה זֶה דָבָר הֶכְרֵחִי וְלֹא נִתָּן לְוִתּוּר. וְאוּלַי אַדְּרַבָּה, כַּמָּה שֶׁיּוֹתֵר נַחֲזִיק אוֹתוֹ עֵר - הוּא יִתְעַיֵּף יוֹתֵר וְלֹא יוּכַל לַעֲשׂוֹת אֶת שִׁעוּרֵי הַבַּיִת, וְלֹא הִשַּׂגְנוּ מְאוּמָה, וְעוֹד גָּרַעְנוּ - שֶׁלֹא עָמַדְנוּ בַּתְּנַאי, וְגַם יָצַרְנוּ מִרְמוּר אֵצֶל הַיֶּלֶד!

כְּמוֹ כֵן לְהַתְנוֹת: "שְׁמוּלִיק, אִם לֹא תִזְרֹק אֶת פַּח הָאַשְׁפָּה, לֹא אֶתֵּן לְךָ לָלֶכֶת לְהִתְפַּלֵּל מִנְחָה" - הַאִם הַתְּנַאי מַעֲשִׂי? הַאִם הוּא בַּר בִּצּוּעַ? וַדַּאי שֶׁלֹא! וְכִי מֻתָּר לְמַאן דְּהוּ לִמְנֹעַ יְהוּדִי מִמִּצְוָה כָּלְשֶׁהִי? וְאִם הַיֶּלֶד יַחְלִיט שֶׁהוּא לֹא יִזְרֹק אֶת פַּח הָאַשְׁפָּה - יֶשְׁנָן שְׁתֵּי אֶפְשָׁרֻיּוֹת לָאִמָּא: אוֹ לְוַתֵּר עַל הַתְּנַאי [וּבְוַדַּאי שֶׁזֶּה מַה שֶּׁעָלֶיהָ לַעֲשׂוֹת], אוֹ, חַס וְחָלִילָה, לִמְנֹעַ אוֹתוֹ מִתְּפִלָּה.

פָּשׁוּט הִכְנַסְנוּ אֶת עַצְמֵנוּ לְמַלְכֹּדֶת. וּמַה גַּם, שֶׁזֶּה עָלוּל לִגְרֹם לַיֶּלֶד קְרִירוּת בַּמִּצְווֹת. שֶׁהֲרֵי אִם הָאִמָּא חוֹשֶׁבֶת עַל אֶפְשָׁרוּת שֶׁל וִתּוּר עַל מִצְוָה, פֵּרוּשׁ הַדָּבָר, שֶׁזֶּה לֹא מְחַיֵּב כְּמוֹ שֶׁחָשַׁבְתִּי, אוֹ הִנֵּה, יֵשׁ גַּם "צַד אַחֵר" לַמַּטְבֵּעַ.

כְּמוֹ כֵן אֵין לְהַתְנוֹת עַל אַהֲבַת הוֹרִים, דְּהַיְנוּ: "אִם אַתָּה תְקַיֵּם אֶת מַה שֶּׁאֲנִי אֹמַר, אָז אֲנִי אֹהַב אוֹתְךָ, וְאִם לֹא תְקַיֵּם, אָז דַּע לְךָ: אֵינִי אוֹהֵב אוֹתְךָ כְּלָל."

אַהֲבַת הוֹרִים הִיא בְּכָל מַצָּב!!! יֵשׁ לְךָ צַעַר, כּוֹאֵב לְךָ מְאֹד - זֶה מוּבָן! תַּבִּיעַ מֹרַת רוּחַ, תִּצְעַק, תַּעֲנִישׁ, תִּבְכֶּה, תַּבְטִיחַ פְּרָסִים, תַּעֲשֶׂה כָּל מַה שֶּׁבְּיָדְךָ לַעֲשׂוֹת לְתִקּוּן הַמַּצָּב, אֲבָל בְּשׁוּם פָּנִים וָאֹפֶן אֵין לְהַתְנוֹת אַהֲבַת הוֹרִים בְּמַעֲשִׂים. הַהוֹרִים וְאַהֲבָתָם לַיֶּלֶד הֵם לְלֹא תְנָאִים. הַתְנָיָה עַל אַהֲבַת הוֹרִים עֲלוּלָה לִיצֹר לַיֶּלֶד נֶזֶק חָמוּר הַרְבֵּה יוֹתֵר מִן הָרֶוַח שֶׁהוּא יְקַיֵּם אֶת הַמִּצְווֹת כְּתוֹצָאָה מֵהַתְּנַאי. הַקֶּשֶׁר הַנַּפְשִׁי יִהְיֶה רַק דֶּרֶךְ הַמִּצְווֹת, וּמִמֵּילָא, אִם הַבֵּן לֹא יְקַיֵּם מִצְווֹת, הַקֶּשֶׁר "נֻתַּק". אוֹי וַאֲבוֹי!

אַתָּה רוֹצֶה לַהֲבִיאוֹ לְקִיּוּם הַמִּצְווֹת, מְצָא לְךָ דְּרָכִים אֲחֵרוֹת כְּמוֹ שֶׁקָּרָאתָ לְעֵיל וּכְמוֹ שֶׁתִּקְרָא לְקַמָּן, אֲבָל אַל תְּנַסֶּה לְהַשִּׂיג עַל יְדֵי הַתְנָיַת אַהֲבָתְךָ לַיֶּלֶד. בְּסִכּוּם לָמַדְנוּ שְׁלֹשָׁה תְנָאִים: 1] אֶפְשָׁרִי בִּתְדִירוּת נְמוּכָה בִּדְבָרִים שֶׁאֵינָם עֶרְכִּיִּים. 2] לֹא רָצוּי, אַךְ אֶפְשָׁר מִגְבָּלָה, אִם יְקַיֵּם מִצְוָה וְכַדּוֹמֶה. 3] אָסוּר לְהַתְנוֹת צָרְכֵי נֶפֶשׁ אוֹ מְנִיעַת קִיּוּם מִצְוָה. וְכֵן עַל זוֹ הַדֶּרֶךְ.

{{"תֵּן לְחָכָם וְיֶחְכַּם עוֹד!" (משלי ט, ט)}}

~ התנה לנער על פי דרכו

{P יֵשׁ לְהַקְפִּיד לְהַתְנוֹת בְּאֹפֶן שֶׁהַיֶּלֶד יוּכַל לְקַבְּלוֹ. P יֵשׁ לְהַקְפִּיד שֶׁהַתְּנַאי יְעוֹרֵר אֶת הַיֶּלֶד. P אֵין לְשַׁדֵּר אֲוִירַת מַאֲבָק אוֹ הִתְנַצְּחוּת.}

לָמַדְנוּ בְּמַסֶּכֶת בָּבָא קַמָּא (נה ע"ב): אִם הַשּׁוֹמֵר הִנִּיחַ אֶת הַכִּבְשָׂה בְּמָקוֹם שֶׁהַשֶּׁמֶשׁ לוֹהֶטֶת עַל הַדִּיר - אַף עַל פִּי שֶׁסָּגַר בִּפְנֵי הַכִּבְשָׂה אֶת הַדֶּלֶת סְגִירָה נוֹרְמָלִית, דְּהַיְנוּ, שֶׁרוּחַ רְגִילָה לֹא פוֹרֶצֶת אֶת הַדֶּלֶת שֶׁל הַדִּיר, בְּכָל זֹאת, אִם הַכִּבְשָׂה בָּרְחָה, הַשּׁוֹמֵר חַיָּב לְשַׁלֵּם. וּמַסְבִּירָה הַגְּמָרָא (לקמן דף נו ע"א) אֶת הַטַּעַם: מִשּׁוּם שֶׁהַשֶּׁמֶשׁ מְצַעֶרֶת אֶת הַכִּבְשָׂה, וּמִתּוֹךְ שֶׁהִיא מִצְטַעֶרֶת, הִיא מְנַסָּה בְּכָל הַכֹּחוֹת וּבְכָל הַתַּחְבּוּלוֹת לִפְרֹץ לָהּ דֶּרֶךְ לָצֵאת.

לְעֻמַּת זֹאת, יָדוּעַ שֶׁהַחֲמוֹר אֲפִלּוּ בִּתְקוּפַת תַּמּוּז לֹא מַפְרִיעָה לוֹ הַשֶּׁמֶשׁ - כָּךְ טָבַע הַבּוֹרֵא יִשְׁתַּבַּח שְׁמוֹ בְּעוֹלָמוֹ, וּמִמֵּילָא טִבְעִי הַדָּבָר שֶׁהוּא לֹא יִתְאַמֵּץ לִבְרֹחַ. לְהַבְדִּיל - מוֹתָר הָאָדָם מִן הַבְּהֵמָה, וּמִכָּל מָקוֹם אָמְרוּ חֲזַ"ל: כְּשֵׁם שֶׁאֵין פַּרְצוּפֵיהֶם שָׁוִין זֶה לָזֶה, כָּךְ אֵין דֵּעוֹתֵיהֶם שָׁווֹת זוֹ לָזוֹ (תנחומא פנחס י).

לְכָל אָדָם יֵשׁ דֵּעוֹת וּתְכוּנוֹת יִחוּדִיּוֹת, וּמִמֵּילָא מוּבָן, מַה שֶּׁטּוֹב לְאֶחָד אֵינוֹ בְּהֶכְרֵחַ שֶׁזֶּה טוֹב לַחֲבֵרוֹ, וְכֵן לְהֵפֶךְ - מַה שֶּׁמַּפְרִיעַ לָזֶה אֵינוֹ בְּהֶכְרֵחַ מַפְרִיעַ לַחֲבֵרוֹ. זֹאת וְעוֹד, יֵשׁ סוּגֵי אֲנָשִׁים - הָאֶחָד וַתְּרָן וְהָאַחֵר עַקְשָׁן, יֵשׁ כַּעֲסָן וְיֵשׁ קַרהַמֶּזֶג, וְכֵן עַל זוֹ הַדֶּרֶךְ.

וּמֵעַתָּה נָבִין, שֶׁאֵין לְהַתְנוֹת בְּצוּרָה אֲחִידָה עִם כָּל בְּנֵי הַבַּיִת, לֹא בְצוּרַת הַדִּבּוּר וְלֹא בְמִגְבָּלוּת הַתְּנַאי וְלֹא בַתְּדִירוּת וְכוּ', אֶלָּא יֵשׁ לְהַתְנוֹת לְכָל יֶלֶד לְפִי מִזְגּוֹ.

לְדֻגְמָא: יֶלֶד שֶׁיֵּשׁ לוֹ נְטִיָּה לְעַקְשָׁנוּת, עָלֵינוּ לְהַקְפִּיד בְּמִשְׁנֵה זְהִירוּת לְהַסְבִּיר לוֹ בְּצוּרָה בִּלְתִּי מְחַיֶּבֶת, וּלְהִשְׁתַּדֵּל עַד כַּמָּה שֶׁאֶפְשָׁר לָתֵת לוֹ לְהַסִּיק מַסְקָנוֹת בְּצוּרָה עַצְמִית, וְלֹא לְהַכְתִּיב לוֹ מַסְקָנוֹת, מִשּׁוּם שֶׁהוּא נוֹטֶה לְהִתְנַגֵּד. וְרַק לְאַחַר הַסְבָּרָה נְאוֹתָה, יֵשׁ לְהַתְנוֹת אִתּוֹ תְּנָאִים שֶׁמַּגְבִּילִים אוֹתוֹ, וְעִם זֹאת, יֵשׁ לְצַמְצֵם עַד כַּמָּה שֶׁאֶפְשָׁר אֶת הַמִּגְבָּלוֹת שֶׁאֵין בָּרוּר לוֹ טַעְמָן. כְּמוֹ כֵן יֵשׁ לְהַקְפִּיד, שֶׁצְּלִיל הַדִּבּוּר לֹא יִהְיֶה בְצוּרַת הַכְרָזַת מִלְחָמָה, אֶלָּא לְהֵפֶךְ - יֵשׁ לְהַקְפִּיד אֶצְלוֹ יוֹתֵר מֵאֵצֶל יֶלֶד אַחֵר שֶׁהַ"טּוֹן" שֶׁל הַדִּבּוּר יִהְיֶה מְשַׁכְנֵעַ וּמַרְאֶה שֶׁאָנוּ מַתְנִים מֵחֹסֶר בְּרֵרָה אַחֶרֶת וּמִתּוֹךְ רָצוֹן לְחַנְּכוֹ אוֹ לְהֵטִיב לוֹ, וְזֹאת מִשּׁוּם נְטִיָּתוֹ הַמְיֻחֶדֶת לְהִתְנַגֵּד וּלְהִתְעַקֵּשׁ עַל דַּעְתּוֹ כַּאֲשֶׁר הוּא חוֹשֵׁב שֶׁעוֹשִׂים לוֹ עָוֶל. אֱמֶת הִיא, שֶׁאֵין לָנוּ רְשׁוּת לְהַזְנִיחוֹ בְּלִי שׁוּם טִפּוּל חִנּוּכִי, וְכַמּוּבָן שֶׁזֶּה כּוֹלֵל גַּם הַתְנָיָה, אוּלָם מִכָּל מָקוֹם, עָלֵינוּ לַעֲשׂוֹת זֹאת בְּצוּרָה אִטִּית וּזְהִירָה יוֹתֵר בְּיַחַס לְיֶלֶד שֶׁאֵינוֹ נוֹטֶה לְעַקְשָׁנוּת, וְזֹאת מִשּׁוּם הַסִּבּוֹת הַנַּ"ל.

דֻּגְמָא נוֹסֶפֶת: אִם מְדֻבָּר בְּיֶלֶד קַר־הַמֶּזֶג [אָדִישׁ] - בְּמִקְרֶה זֶה הַטִּפּוּל שׁוֹנֶה. אֶצְלוֹ יֵשׁ לְהַבְלִיט אֶת הַמִּגְבָּלוֹת שֶׁמַּגְבִּילִים אוֹתוֹ בְּמַטָּרָה "לְעוֹרֵר" אוֹתוֹ מִשְּׁנָתוֹ וְלִגְרֹם לוֹ לִרְצוֹת לְהִתְיַשֵּׁר. כְּגוֹן, כַּאֲשֶׁר רוֹצִים שֶׁהוּא יְסַדֵּר אֶת הַחֶדֶר, יֵשׁ לְהַגְבִּיל אוֹתוֹ בְּמִגְבָּלוֹת שֶׁ"יַּפְרִיעוּ לוֹ", שֶׁיּוֹצִיאוּ אוֹתוֹ מֵהָאֲדִישׁוּת, כְּגוֹן לֶאֱסֹר עָלָיו לָצֵאת מֵהַחֶדֶר עַד שֶׁהַחֶדֶר יִהְיֶה מְסֻדָּר. וּכְמוֹ כֵן אֲנַחְנוּ יְכוֹלִים לְהַרְשׁוֹת לְעַצְמֵנוּ לוֹמַר אֶת הַתְּנַאי בְּצוּרָה מִתְמַרְמֶרֶת עַל אִי־הַסֵּדֶר, וְאַף עַל פִּי שֶׁזֶּה נִשְׁמָע מְעַט כְּעֹנֶשׁ [לְעֻמַּת הַיֶּלֶד הַנּוֹטֶה לְעַקְשָׁנוּת, שֶׁלֹא רָצוּי לְהַשְׁמִיעַ זֹאת בְּצוּרַת הִתְמַרְמְרוּת]. לְדֻגְמָא, אֶפְשָׁר לוֹמַר כָּךְ: "מַדּוּעַ חַדְרְךָ אֵינוֹ מְסֻדָּר? מָה, אֵין לְךָ יָדַיִם?! זֶה מְאֹד מְאֹד מַפְרִיעַ לִי! אֲנִי לֹא מַסְכִּימָה שֶׁהַחֶדֶר יִהְיֶה מְבֻלְגָּן! אַתָּה תוּכַל לָצֵאת מֵהַחֶדֶר רַק אַחֲרֵי שֶׁהוּא יִהְיֶה מְסֻדָּר".

יֵשׁ לְהַדְגִּישׁ!!! לֹא רָצוּי לִיצֹר אֲוִירָה שֶׁל מַאֲבָק וְהִתְנַצְּחוּת, מִשּׁוּם שֶׁאַחֲרֵי הַכֹּל, גַּם לְיֶלֶד קַר־הַמֶּזֶג יֵשׁ רְגָשׁוֹת, וְהוּא עָלוּל לִיצֹר מַאֲבַק־נֶגֶד, אִם כִּי בְצוּרָה שְׁקֵטָה. וּכְבָר אָמְרוּ: "מַיִם שְׁקֵטִים חוֹדְרִים עָמֹק".

וְכַמּוּבָן, שֶׁרָצוּי מְאֹד שֶׁתִּהְיֶה הַסְבָּרָה נְאוֹתָה לִפְנֵי שֶׁמַּגְבִּילִים [אִם כִּי לֹא בְצוּרַת הַהַסְבָּרָה לְיֶלֶד הַנּוֹטֶה לְעַקְשָׁנוּת, אֶלָּא אַדְּרַבָּה, אֶפְשָׁר גַּם לְהַכְתִּיב מַסְקָנוֹת אוֹ לִדְחֹק מְעַט לְהַסִּיק מַסְקָנוֹת].

בְּסִכּוּם: הַתְאָמַת הַתְּנַאי לַיֶּלֶד הַמַּתְאִים הוּא תְּנַאי לִתְנַאי, וּכְבָר אָמַר שְׁלֹמֹה בְחָכְמָתוֹ (משלי יג, טז): "עָרוּם יַעֲשֶׂה בְדָעַת!"

~ עיתוי מתאים

{P עִתּוּי מַתְאִים עָשׂוּי לְסַיֵּעַ בְּבִצּוּעַ הַתְּנַאי. P עִתּוּי שֶׁאֵינוֹ מַתְאִים עָלוּל לִהְיוֹת גּוֹרֵם מַפְרִיעַ בְּבִצּוּעַ הַתְּנַאי.}

[[אַל תְּרַצֶּה אֶת חֲבֵרְךָ בִּשְׁעַת כַּעְסוֹ (אבות ד, יח).]]

כַּאֲשֶׁר הָאָדָם כּוֹעֵס, אֵין דַּעְתּוֹ מְיֻשֶּׁבֶת עָלָיו, וְלָכֵן הוּא עָלוּל לְהָגִיב בְּצוּרָה לֹא שְׁקוּלָה. זֹאת מְצִיאוּת, שֶׁהָאָדָם עָשׂוּי לִהְיוֹת נִפְעָל כְּתוֹצָאָה מִמַּצַּב רוּחַ, וְלָכֵן אֵין טַעַם לְרַצּוֹת אָדָם בִּשְׁעַת כַּעְסוֹ. וְאִם לְרַצּוֹת, שֶׁזֶּה דָבָר נָעִים וְחִיּוּבִי לַשּׁוֹמֵעַ, אֵין לַעֲשׂוֹת זֹאת בִּשְׁעַת כַּעְסוֹ אֶלָּא בְעִתּוּי מַתְאִים, קַל וָחֹמֶר שֶׁלֹא רָצוּי לְהַתְנוֹת תְּנָאִים שֶׁאֲמוּרִים לְהַגְבִּיל אֶת הַיֶּלֶד בְּשָׁעָה שֶׁהוּא מְמֻרְמָר אוֹ בְכַעַס, מִשּׁוּם שֶׁהַסִּכּוּי קָטָן שֶׁהַהַתְנָיָה תַצְלִיחַ, וְאוּלַי זֶה עָשׂוּי לִיצֹר הִתְנַגְּדוּת.

מָה הַבְּעָיָה, רְצוֹנְךָ לְהַתְנוֹת תְּנַאי? זֶה לֹא יִבְרַח! הַמְתֵּן שֶׁהַיֶּלֶד יֵרָגַע, וְאָז תּוֹצִיא אֶת מַחֲשַׁבְתְּךָ מֵהַכֹּחַ אֶל הַפֹּעַל. מַה שֶּׁתִּרְצֶה לוֹמַר הַיּוֹם - תּוּכַל לוֹמַר גַּם מָחָר [וְאִם אַתָּה רוֹאֶה שֶׁהַתְּנַאי מַעֲשִׂי לַשָּׁעָה הַקְּרוֹבָה, אָז לְפָחוֹת תַּמְתִּין חֲצִי שָׁעָה אוֹ עַד כַּמָּה שֶׁתּוּכַל. כַּמָּה שֶׁתְּחַכֶּה - כָּךְ הַסִּכּוּיִים לְהַצְלָחַת הַתְּנַאי גְּדֵלִים].

כָּךְ גַּם יֵשׁ לְהַקְפִּיד שֶׁלֹא לְהַתְנוֹת עִם הַיֶּלֶד בִּזְמַן שֶׁהוּא לָחוּץ, כְּגוֹן בְּשָׁעָה שֶׁהוּא לִקְרַאת יְצִיאָה לְמִשְׂחָק שֶׁהוּא מְצַפֶּה לוֹ, אוֹ בִזְמַן שֶׁהוּא עַל פֶּתַח הַדֶּלֶת לִקְרַאת יְצִיאָה לַתַּלְמוּד תּוֹרָה, מִשּׁוּם שֶׁהַיֶּלֶד נָתוּן כֻּלּוֹ בְּמַחֲשָׁבָה אוֹ בְּכוֹנְנוּת לַמִּשְׂחָק אוֹ לַיְצִיאָה לַתַּלְמוּד תּוֹרָה. פָּשׁוּט מְאֹד - "אֵין לוֹ רֹאשׁ" לִתְנָאִים. הַתְּנַאי מַצְרִיךְ יִשּׁוּב הַדַּעַת, וְזֶה הַהֵפֶךְ מֵהַמַּצָּב שֶׁהַיֶּלֶד נָתוּן בְּאוֹתוֹ זְמַן.

עִתּוּי נוֹסָף שֶׁלֹא רָצוּי לְהַתְנוֹת תְּנָאִים הוּא בִּזְמַן שֶׁהַיֶּלֶד בְּמוֹטִיבַצְיָה, בְּרָצוֹן לְהִתְעַלּוֹת. בְּמַצָּב כָּזֶה הַתְּנַאי עָלוּל לְהַזִּיק יוֹתֵר מִלְּהוֹעִיל, שֶׁהֲרֵי גַם בְּלִי הַתְּנַאי הַיֶּלֶד מְעֻנְיָן לְקַיֵּם אֶת רְצוֹן הַהוֹרִים עַל הַצַּד הַטּוֹב, וְלָכֵן, אִם נַסְבִּיר לוֹ הֵיטֵב מָה אֲנַחְנוּ רוֹצִים - גַּם בְּלִי תְנַאי הוּא יְבַצַּע. אֵין לְךָ דָּבָר גָּדוֹל מֵהָרָצוֹן הָעַצְמִי [וּכְבָר לָמַדְנוּ לְעֵיל, שֶׁמַּטְּרַת הַתְּנַאי לִמְנֹעַ אִי־הֲבָנָה אוֹ הִתְחַמְּקוּת כְּתוֹצָאָה מֵאִי־רָצוֹן לְבַצֵּעַ. עַיֵּן בְּנוֹשֵׂא "מַטְּרַת הַתְּנַאי"]. וּלְעֻמַּת זֹאת, אִם נַתְנֶה תְנַאי, הָרָמָה הַמּוּסָרִית אֵצֶל הַיֶּלֶד עֲלוּלָה לְהִפָּגַע, וְאִם עַד עַתָּה הוּא עָשָׂה אֶת הַמֻּטָּל עָלָיו מִתּוֹךְ הַכָּרָה וְרָצוֹן - מֵעַכְשָׁו הוּא עָלוּל לָתֵת אֶת הַדָּגֵשׁ עַל הַתְּנַאי. הַתְּנַאי הוּא הַמְחַיְּבוֹ לְבַצֵּעַ, וְלֹא רְצוֹנוֹ הַטּוֹב וְהַכָּרָתוֹ הַבְּרוּרָה. זֹאת וְעוֹד, הַיֶּלֶד עָלוּל לְהֵעָלֵב מֵהַיַּחַס אֵלָיו. "וְכִי לֹא מַאֲמִינִים לִי? בִּשְׁבִיל מָה צָרִיךְ תְּנָאִים?! הֲרֵי אֲנִי מֵעַצְמִי רוֹצֶה!" וְגַם אִם הוּא יְבַצַּע עַל יְדֵי תְנַאי, זֶה עָלוּל לִהְיוֹת מִתּוֹךְ "קְרִירוּת", לְלֹא רָצוֹן, וְאָז נִמְצֵינוּ מַפְסִידִים אֶת הַמֵּנִיעַ הֶחָשׁוּב בְּיוֹתֵר אֵצֶל הַיֶּלֶד לְבַצֵּעַ הוֹרָאוֹת וּמְשִׂימוֹת, אִבַּדְנוּ אֶת הָרָצוֹן, וְזֶה חֲבָל מְאֹד. אֵין הַצָּר שֹׁוֶה בַּנֶּזֶק!

"וְרֶוַח תָּשִׂימוּ בֵּין עֵדֶר וּבֵין עֵדֶר" (בראשית לב, יז).

יֵשׁ לְהִשְׁתַּדֵּל לָתֵת רֶוַח מַסְפִּיק שֶׁל זְמַן בֵּין תְּנַאי לִתְנַאי, דְּהַיְנוּ, שֶׁלֹא לְהַתְנוֹת תְּנָאִים בְּצוּרָה תְכוּפָה, מִשּׁוּם שֶׁזֶּה עָלוּל לְתַסְכֵּל אֶת הַיֶּלֶד. וְגַם אִם הוּא לֹא יְבַטֵּא זֹאת בְּפִיו, מִכָּל מָקוֹם הוּא עָלוּל לִסְלֹד בְּלִבּוֹ, בְּאָמְרוֹ: "מַה זֶּה? כָּל דָּבָר תְּנַאי? כַּמָּה תְנָאִים?!" זֹאת וְעוֹד, הַיֶּלֶד עָלוּל לְהִתְרַגֵּל, שֶׁכָּל פְּעֻלָּה שֶׁמְּצַפִּים שֶׁיְּבַצַּע בְּצוּרָה טוֹבָה, טְעוּנָה תְנַאי, וּכְמוֹ שֶׁכָּתַבְנוּ לְעֵיל, וְכַמּוּבָן שֶׁאֵין זֶה רָצוּי, וְכַנַּ"ל בְּנוֹשֵׂא "הַאִם רָצוּי לְהַתְנוֹת?".

לָכֵן יַשְׂכִּילוּ הַהוֹרִים לְהַפְרִיד בֵּין תְּנַאי אֶחָד לְמִשְׁנֵהוּ בְּצוּרָה סְבִירָה.

~ מקום מתאים

{P אֵין לְהַתְנוֹת תְּנָאִים מְחַיְּבִים כַּאֲשֶׁר הַסְּבִיבָה אֵינָהּ מַתְאִימָה}

בְּשָׁעָה טוֹבָה אֲנַחְנוּ אֵצֶל הַסַּבְתָּא הַטּוֹבָה, וְכַמּוּבָן, מִטֶּבַע הַדְּבָרִים, הַסַּבְתָּא אוֹהֶבֶת וּמְפַנֶּקֶת יוֹתֵר מִן הַהוֹרִים, וְהִנֵּה הַיֶּלֶד רוֹצֶה לְשַׂחֵק בַּ"לֶּגּוֹ" שֶׁל הַסַּבְתָּא, אוּלָם הַהוֹרִים אֲמוּרִים לָצֵאת בְּעוֹד כַּחֲצִי שָׁעָה. הַהוֹרִים חוֹשְׁשִׁים, שֶׁאוּלַי הַיֶּלֶד יִסָּחֵף בַּמִּשְׂחָק יוֹתֵר מֵחֲצִי שָׁעָה, אוֹ בְמִקְרֶה אַחֵר - שֶׁלַּהוֹרִים יֵשׁ זְמַן, אוּלָם הַחֲשָׁשׁ הוּא, שֶׁהַיֶּלֶד לֹא יַחֲזִיר אֶת הַ"לֶּגּוֹ" לַמָּקוֹם אַחַר הַמִּשְׂחָק, וְהַשְּׁאֵלָה הִיא, הַאִם כְּדַאי לְהַתְנוֹת אִתּוֹ תְּנַאי שֶׁיַּחֲזִיר אֶת הַ"לֶּגּוֹ" אוֹ שֶׁיִּגְמֹר אֶת הַמִּשְׂחָק בְּתוֹךְ חֲצִי שָׁעָה?

הַתְּשׁוּבָה הִיא: בְּדֶרֶךְ כְּלָל לֹא רָצוּי, מִשּׁוּם שֶׁיֵּשׁ גּוֹרְמִים חִיצוֹנִיִּים מַפְרִיעִים, דְּהַיְנוּ הַסַּבְתָּא וְכָל הַסּוֹבֵב, וְלֹא פַעַם הֵם מִתְעָרְבִים, וְאָז מַתְחִיל "מְחוֹל שֵׁדִים": הַסַּבְתָּא אוֹמֶרֶת: "לֹא נוֹרָא, שֶׁיַּשְׁאִיר אֶת הַ'לֶּגּוֹ'", אוֹ: "שֶׁיְּשַׂחֵק עוֹד קְצָת". וְהַהוֹרִים אוֹמְרִים: "אֲנַחְנוּ צְרִיכִים לָצֵאת, וּכְבָר הִתְנֵינוּ אִתּוֹ שֶׁיַּפְסִיק בְּתוֹךְ חֲצִי שָׁעָה", אוֹ: "הִתְנֵינוּ אִתּוֹ שֶׁיַּחֲזִיר אֶת הַ'לֶּגּוֹ'". וְהַיֶּלֶד, שֶׁשּׁוֹמֵעַ אֶת הַוִּכּוּחַ אוֹ דּוּ־הַשִּׂיחַ, מוֹצֵא לוֹ מָקוֹם "לְהִתְגַּדֵּר בּוֹ". "נוּ, מַה יִּקְרֶה אִם הֵם יְחַכּוּ עוֹד קְצָת? וּמַה נּוֹרָא אִם אֲנִי לֹא אַחֲזִיר אֶת הַלֶּגּוֹ"?! וְכוּ'. וְאָז אֲנַחְנוּ נִכְנָסִים לְמַלְכֹּדֶת - אוֹי לָנוּ אִם לֹא נִשְׁמָע בְּקוֹל הַהוֹרִים, שֶׁאָנוּ חַיָּבִים בִּכְבוֹדָם, וּבִפְרָט שֶׁהֵם עֲלוּלִים לְהֵעָלֵב, וּמַה גַּם אִם יֵשׁ עוֹד קְרוֹבִים, שֶׁאָז זֶה לֹא נָעִים לְהֵרָאוֹת "רָעִים", אוּלָם אוֹי לָנוּ אִם נְוַתֵּר. הַיֶּלֶד עָלוּל לְנַצֵּל זֹאת לְרָעָה, וְגַם בְּבֵיתֵנוּ יִקְשֶׁה עָלֵינוּ יוֹתֵר לֶאֱכֹף אֶת הַתְּנָאִים, מֵאַחַר שֶׁהוּא לָמוּד "לִלְחֹץ וּלְקַבֵּל", וְקַל וָחֹמֶר בְּבַיִת שֶׁל קְרוֹבִים, שָׁם הוּא יְנַצֵּל אֶת שְׁעַת הַכֹּשֶׁר.

וְאִם כֵּן, מָה עוֹשִׂים?

יֵשׁ לוֹמַר לַיֶּלֶד, שֶׁאֲנַחְנוּ לֹא מַסְכִּימִים, וְזֹאת מִשּׁוּם שֶׁאֲנַחְנוּ צְרִיכִים לָצֵאת, אוֹ מִשּׁוּם שֶׁהוּא עָלוּל לֹא לְהַחֲזִיר אֶת הַמִּשְׂחָק.

וְהָיָה, אִם אֲנַחְנוּ יְכוֹלִים לַעֲמֹד עַל דַּעְתֵּנוּ - הִנֵּה מַה טּוֹב, וְאִם יֵשׁ חֲשָׁשׁ לְלַחַץ סְבִיבָתִי - יֵשׁ לוֹמַר לוֹ: "אִם אַתָּה בָּטוּחַ שֶׁתַּחֲזִיר אֶת הַלֶּגּוֹ, אוֹ אַתָּה בָּטוּחַ שֶׁתִּגְמֹר אֶת הַמִּשְׂחָק בְּתוֹךְ חֲצִי שָׁעָה - בְּבַקָּשָׁה נְנַסֶּה." תְּשׁוּבָה בְּרוּחַ כָּזֹאת מְחַיֶּבֶת אוֹתוֹ כְּמוֹ עָצְמָה שֶׁל תְּנַאי, כִּי הוּא רוֹצֶה לָתֵת "כִּסּוּי" לִדְבָרָיו, וּמֵאִידָךְ אֵינָהּ מַגְבִּילָה אוֹתָנוּ, שֶׁהֲרֵי אֲפִלּוּ אִם הוּא לֹא יַעֲמֹד בְּדִבּוּרוֹ, מִכָּל מָקוֹם אֵין זוֹ פְּגִיעָה בַּסַּמְכוּת וְהַהֶחְלֵטִיּוּת שֶׁלָּנוּ, וְאֵינֶנּוּ מֻכְרָחִים לַעֲמֹד עַל דַּעְתֵּנוּ, אֶלָּא יֵשׁ לָנוּ אֶפְשָׁרוּת לְהִתְעַלֵּם בְּלֵית בְּרֵרָה - וְאֶת הַטִּפּוּל נַשְׁאִיר לַבַּיִת.

אָמְנָם מִכָּל מָקוֹם, עָלֵינוּ לָתֵת אֶת דַּעְתֵּנוּ, שֶׁאֶת עִקַּר הַהוֹרָאוֹת וְהַתְּנָאִים נַעֲשֶׂה בַּבַּיִת. לִפְנֵי הַיְצִיאָה מֵהַבַּיִת נוּכַל לוֹמַר לַיֶּלֶד: "אִם אַתָּה רוֹצֶה שֶׁנּוּכַל לְבַקֵּר אֵצֶל הַסַּבְתָּא, עָלֶיךָ לְהִתְנַהֵג בְּצוּרָה יָפָה וְכוּ', כִּי אֲנַחְנוּ לוֹקְחִים לְסַבְתָּא רַק מִי שֶׁמִּתְנַהֵג יָפֶה." [וְכַמּוּבָן שֶׁיֵּשׁ לְהַסְבִּיר בְּפֵרוּט מַה זֶּה "לְהִתְנַהֵג יָפֶה", וּבְמָה זֶה מִתְבַּטֵּא].

עַל אוֹתוֹ עִקָּרוֹן יֵשׁ לְהַקְפִּיד גַּם כַּאֲשֶׁר אֲנַחְנוּ נִמְצָאִים בַּחֲנוּת אוֹ בְּאֵיזֶה אֵרוּעַ, שֶׁאָז לֹא רָצוּי לְהַתְנוֹת תְּנָאִים, מִשּׁוּם שֶׁאֲנַחְנוּ מֻגְבָּלִים עַל יְדֵי גוֹרְמִים חִיצוֹנִיִּים, וְהַדָּבָר בִּלְתִּי נִשְׁלָט וְכַנַּ"ל.

{{"אֵיזֶהוּ חָכָם? הָרוֹאֶה אֶת הַנּוֹלָד!" (תמיד לב).}}

~ ביצוע התנאי

{P בְּבִצּוּעַ הַתְּנַאי יֵשׁ לִשְׁאֹף לְמַעֵט וּלְסַלֵּק גֵּרוּיִים לְהִתְמַרְמְרוּת. P יֵשׁ לְשַׁדֵּר הֶחְלֵטִיּוּת לְלֹא הִסּוּס אַךְ לֹא לְשַׁדֵּר מַאֲבָק}

הַיֶּלֶד מְאַחֵר לַחֲזֹר הַבַּיְתָה מִשּׁוּם שֶׁלֹא שָׂם לֵב שֶׁהַשָּׁעָה מְאֻחֶרֶת, וֶהֱיוֹת וְזֶה נִשְׁנָה פְּעָמִים רַבּוֹת, נֶאֶלְצוּ הַהוֹרִים לְהַתְנוֹת אִתּוֹ, שֶׁאִם הוּא יַצְלִיחַ לַחֲזֹר בַּזְּמַן, אֲזַי יוּכְלוּ לָתֵת לוֹ לְהַבָּא לָצֵאת לְשַׂחֵק. וְהִנֵּה הַיֶּלֶד לֹא הִגִּיעַ בַּזְּמַן, וְעַל כֵּן עָלֵינוּ לְבַצֵּעַ אֶת הַתְּנַאי. עָלֵינוּ לוֹמַר לוֹ, שֶׁהוּא לֹא יוּכַל לָצֵאת לְשַׂחֵק, אוּלָם עָלֵינוּ לְהַקְפִּיד עַל הַדְּבָרִים דִּלְהַלָּן:

א. לֹא לְהַרְאוֹת שִׂמְחָה לְאֵיד. דְּהַיְנוּ, לֹא לוֹמַר לוֹ: "רָאִיתָ, הִנֵּה מַגִּיעַ לְךָ! עַכְשָׁו תִּסְבֹּל וְלֹא תֵצֵא, וְאָז תִּלְמַד לֶקַח אַחַת וּלְתָמִיד!" בְּצוּרָה כָּזוֹ אֲנַחְנוּ יוֹצְרִים גֵּרוּי לְהִתְמַרְמְרוּת וְהִתְמָרְדוּת שֶׁל הַיֶּלֶד.

בִּמְקוֹם זֶה אֶפְשָׁר לוֹמַר: "לְצַעֲרֵנוּ אֲנַחְנוּ נֵאָלֵץ לֶאֱסֹר עָלֶיךָ לָצֵאת לְשַׂחֵק. זוֹ הַתּוֹצָאָה שֶׁל מִי שֶׁמְּאַחֵר, וַחֲבָל!". הַמֶּסֶר שָׁוֶה - וְהַתּוֹעֶלֶת רַבָּה יוֹתֵר. הַיֶּלֶד מֵבִין שֶׁהַהוֹרִים "נֶאֱלָצִים" לִמְנֹעַ מִמֶּנּוּ אֶת הַיְצִיאָה וְיֵשׁ לָהֶם צַעַר מִזֶּה, וְלָכֵן לֹא תִהְיֶה לוֹ הִתְמַרְמְרוּת אוֹ רָצוֹן לְהִתְמָרֵד, וּבְנוֹסָף - זֶה מַגְבִּיר לוֹ אֶת הָרָצוֹן לַעֲמֹד בַּתְּנָאִים כְּדֵי שֶׁלֹא לְצַעֵר אֶת הוֹרָיו, וּבְנוֹסָף - יַחַס כָּזֶה מְהַוֶּה פֶּתַח לַחֲרָטָה וְקַבָּלָה לְהַבָּא.

ב. לָתֵת אֶפְשָׁרוּת לְנִסָּיוֹן חָדָשׁ. גַּם כַּאֲשֶׁר הֶחְלַטְנוּ לְקַיֵּם אֶת הַתְּנַאי, דְּהַיְנוּ לֶאֱסֹר עָלָיו לָצֵאת - אֵין לֶאֱסֹר זֹאת לְעוֹלָם אוֹ בְצוּרָה שֶׁמִּשְׁתַּמֵּעַ מִמֶּנָּה שֶׁאֵין עוֹד תַּקָּנָה לְמַעֲשֵׂהוּ וְהוּא יִצְטָרֵךְ לְהִשָּׁאֵר בָּעֹנֶשׁ לְלֹא הַגְבָּלַת זְמַן, מִשּׁוּם שֶׁאִם אָכֵן יִשְׁתַּמַּע בְּצוּרָה כָּזוֹ, זֶה גֵרוּי לַיֶּלֶד לְהִתְמַרְמֵר אוֹ לָצֵאת לְלֹא רְשׁוּת, וּבַמִּקְרֶה הַטּוֹב, הַיֶּלֶד יִצֹּר לַחַץ עַל הַהוֹרִים, עַד שֶׁיֹּאמְרוּ בְּעַל כָּרְחָם שֶׁהֵם מַסְכִּימִים שֶׁיֵּצֵא. וְכַמּוּבָן שֶׁמַּצָּב כָּזֶה לֹא בָרִיא - הַיֶּלֶד עָלוּל לִלְמֹד שֶׁבְּדֶרֶךְ שְׁלִילִית מַשִּׂיגִים זְכֻיּוֹת. לָכֵן אַדְּרַבָּה, יֵשׁ לוֹמַר לַיֶּלֶד בְּפֵרוּשׁ שֶׁזֶּה זְמַנִּי [כָּל הוֹרֶה יִקְבַּע זְמַן בְּאֹפֶן יַחֲסִי לְמַצָּבוֹ], וּמְקַוִּים שֶׁלְּהַבָּא הוּא יַצְלִיחַ לַעֲמֹד בַּזְּמַן! וְאַל לָנוּ לַחְשֹׁשׁ שֶׁהַיֶּלֶד יְנַצֵּל זֹאת לְרָעָה. יֶלֶד בְּטִבְעוֹ אֵינוֹ רָע, וְגַם אִם יִצְרוֹ יְפַתֵּהוּ לְאַחֵר שׁוּב, הֲרֵי קְבִיעַת זְמַן הָעֹנֶשׁ נָתוּן בְּיָדֵינוּ, וַאֲנַחְנוּ יְכוֹלִים לִקְבֹּעַ זְמַן אָרֹךְ יוֹתֵר שֶׁיַּרְתִּיעַ אוֹתוֹ מִלְּזַלְזֵל בָּעֲמִידָה בַּזְּמַן!

בָּזֹאת אֲנַחְנוּ מַרְוִיחִים שֶׁאֲנַחְנוּ רְגוּעִים - וְגַם הַיֶּלֶד רָגוּעַ וּמֵבִין לְנָכוֹן אֶת הַצֹּרֶךְ בָּעֹנֶשׁ, מִשּׁוּם שֶׁהוּא סָבִיר, וְאוּלַי גַם לֹא נִצְטָרֵךְ לְהַעֲנִישׁוֹ שׁוּב.

ג. לִשְׁלֹל אֶת הַמַּעֲשֶׂה וְלֹא אֶת הַיֶּלֶד. לֹא רָצוּי לוֹמַר לַיֶּלֶד: "אַתָּה לֹא עוֹמֵד בְּדִבּוּרְךָ, אֵינְךָ אַחֲרָאִי!" וְכַיּוֹצֵא בָזֶה הַאֲשָׁמָה לָאִישִׁיּוּת שֶׁלּוֹ. זֶה עָלוּל לִגְרֹם לוֹ לְחֹסֶר בִּטָּחוֹן עַצְמִי. הוּא עָלוּל לְהַסְכִּים לַתְּאָרִים שֶׁנַּדְבִּיק לוֹ, וּמִמֵּילָא לְהִתְנַהֵג בִּדְפוּסֵי הִתְנַהֲגוּת הַמַּתְאִימִים לַתְּאָרִים שֶׁהִדְבִּיקוּ לוֹ, וְאָז נִמְצֵאנוּ מְקַלְקְלִים בִּמְקוֹם לְתַקֵּן.

וְכֵיצַד יֵשׁ לוֹמַר?

יֵשׁ לוֹמַר: "הָאִחוּר הוּא שְׁלִילִי, וּמַפְרִיעַ לָנוּ וְגַם לְךָ, וְלָכֵן אֲנַחְנוּ לֹא מַסְכִּימִים לוֹ!" אוֹ לוֹמַר: "אָמַרְתָּ שֶׁתָּבוֹא בְּשָׁעָה פְּלוֹנִית, וַחֲבָל שֶׁלֹא עָמַדְתָּ בְדִבּוּרְךָ!" וְיֵשׁ לְהַסְבִּיר לוֹ בְּמִדַּת הָאֶפְשָׁר אֶת הַשְּׁלִילָה שֶׁבְּאִי־עֲמִידָה בַּזְּמַן. בְּצוּרָה כָּזוֹ שָׁלַלְנוּ אֶת הַמַּעֲשֶׂה וְלֹא שָׁלַלְנוּ אֶת הַיֶּלֶד.

ד. לֹא לְהַחְמִיר בָּעֹנֶשׁ. כַּנַּ"ל הֶחְלַטְנוּ שֶׁהוּא לֹא יֵצֵא הַחוּצָה מִשּׁוּם שֶׁהוּא אֵחַר, וְאֵין זוֹ הַפַּעַם הָרִאשׁוֹנָה. כַּמּוּבָן שֶׁהוּא לֹא מִתְכַּוֵּן לְאַחֵר, פָּשׁוּט הוּא "לֹא נִזְכָּר". וְלָכֵן יֵשׁ לָנוּ בְּעָיָה, שֶׁלֹא נוּכַל לִקְרֹא לוֹ מֵהַמָּקוֹם בּוֹ הוּא מְשַׂחֵק, אִם מִשּׁוּם שֶׁאֲנַחְנוּ טְרוּדִים, אוֹ מִשּׁוּם שֶׁהַמָּקוֹם רָחוֹק, אוֹ מִכָּל סִבָּה שֶׁתִּהְיֶה, וְגַם לֹא נוּכַל לְהַסְכִּים לָאִחוּר.

וְהִנֵּה הַיֶּלֶד מָצָא רַעְיוֹן: בִּמְקוֹם שֶׁהוּא יְשַׂחֵק בְּרִחוּק מָקוֹם, שֶׁאָז קָשֶׁה לַהוֹרִים לָלֶכֶת וְלִקְרֹא לוֹ בִּמְיֻחָד, הוּא מַצִּיעַ שֶׁהוּא יְשַׂחֵק בְּסָמוּךְ לַבַּיִת, שֶׁאָז אֵין בְּעָיָה לִקְרֹא לוֹ, כַּאֲשֶׁר נִרְצֶה שֶׁיַּעֲלֶה. אוֹ שֶׁהוּא מָצָא פִתְרוֹן נוֹסָף - שֶׁהוּא יְשַׂחֵק אֲפִלּוּ לֹא סָמוּךְ לַבַּיִת, וְהוּא כְּבָר יְשַׁכְנַע אֶת אָחִיו שֶׁיָּבוֹא לִקְרֹא לוֹ בַזְּמַן.

אִם הַהוֹרִים רוֹאִים שֶׁאָכֵן זֶה מְצִיאוּתִי וְנִתָּן לְבִצּוּעַ, לֹא כְּדַאי לָהֶם "לְהַחְמִיר" וְלֶאֱסֹר עַל הַיֶּלֶד לָצֵאת. אַדְּרַבָּה, כֵּיוָן שֶׁהֵם הִסְבִּירוּ לוֹ שֶׁמַּה שֶּׁמַּפְרִיעַ לָהֶם זֶה שֶׁהוּא לֹא מַגִּיעַ בַּזְּמַן וְזֶה מַפְרִיעַ לְסֵדֶר הַיּוֹם, וְאִם כֵּן, כַּאֲשֶׁר יֵשׁ פִּתְרוֹן הַמּוֹנֵעַ אֶת הַבְּעָיָה, אִם כֵּן, אֵין טַעַם לִמְנֹעַ מִמֶּנּוּ אֶת הַפִּתְרוֹן. אַדְּרַבָּה, כְּדַאי לְהַרְאוֹת פָּנִים שֶׁל הֲבָנָה, לְמַעֵט מִקְרִים שֶׁהַהוֹרִים מַצְהִירִים שֶׁהֵם מַעֲנִישִׁים אוֹתוֹ מִשּׁוּם שֶׁהֵם רוֹצִים שֶׁהַיֶּלֶד יְקַבֵּל עַל עַצְמוֹ אַחֲרָיוּת, וְאִם כֵּן, לֹא יַעְזֹר שֶׁהַיֶּלֶד יְשַׂחֵק בְּסָמוּךְ לַבַּיִת אוֹ שֶׁאָחִיו יִקְרָא לוֹ. אַדְּרַבָּה, זֶה עָלוּל לִגְרֹעַ, מִשּׁוּם שֶׁזֶּה הֵפֶךְ הַמַּטָּרָה, שֶׁהֲרֵי הַמַּטָּרָה הִיא שֶׁהוּא לְבַד יִזְכֹּר לַחֲזֹר בַּזְּמַן, וְאִם אָחִיו יִקְרָא לוֹ, אֲזַי הוּא לֹא נַעֲשֶׂה אַחֲרָאִי, שֶׁהֲרֵי אֵין עָלָיו אַחֲרָיוּת. הָאַחֲרָיוּת מֻטֶּלֶת עַל אָחִיו וּמוּסֶרֶת מִמֶּנּוּ.

ה. הֶחְלֵטִיּוּת וְדִיּוּק. דַּע לְךָ! אַחֲרֵי שֶׁהִתְנֵיתָ, אֲזַי בִּצּוּעַ כָּל שְׁלַבֵּי הַתְּנַאי אָמוּר לִהְיוֹת כְּתוֹצָאָה טִבְעִית וּמוּבֶנֶת מֵאֵלֶיהָ. כְּמוֹ שֶׁאַחֲרֵי הַיּוֹם בָּא הַלַּיְלָה - כָּךְ שְׁלַבֵּי הַתְּנַאי יִתְקַיְּמוּ. לְשֵׁם כָּךְ צְרִיכָה לִהְיוֹת הֶחְלֵטִיּוּת. עָלֵינוּ לְהַקְרִין לַיֶּלֶד, שֶׁהַדָּבָר בָּרוּר וּמוּבָן וְאֵין מָקוֹם לְהִסּוּס. הַהִסּוּס מְהַוֶּה רֶקַע לְמַרְדָנוּת. הַיֶּלֶד קוֹלֵט שֶׁיֵּשׁ מָקוֹם לִפְרֹק אֶת עֹל הָעֹנֶשׁ הַבָּא כְּתוֹצָאָה מִן הַתְּנַאי. זֹאת וְעוֹד, הַהִסּוּס עָלוּל לָתֵת הַרְגָּשָׁה לַיֶּלֶד, שֶׁלֹא בָרוּר לַהוֹרִים שֶׁאָכֵן הָעֹנֶשׁ מַגִּיעַ לוֹ, וְלָכֵן הֵם מְהַסְּסִים.

אֵין זֶה אוֹמֵר, שֶׁיֵּשׁ לְהַרְאוֹת פָּנִים זוֹעֲפוֹת אוֹ לְהַרְאוֹת "כּוֹנְנוּת". אַדְּרַבָּה, יֵשׁ לְהַרְאוֹת שַׁלְוַת הַנֶּפֶשׁ וְלִקְבֹּעַ אֶת הַשָּׁלָב הַבָּא שֶׁל הַתְּנַאי. בְּצוּרָה כָּזֹאת זֶה יוֹעִיל לַיֶּלֶד לְקַבֵּל בַּהֲבָנָה אֶת בִּצּוּעַ הַתְּנַאי, שֶׁהֲרֵי אֲנַחְנוּ לֹא מַרְאִים לוֹ עוֹיְנוּת אוֹ הִסּוּס, וְלָכֵן הוּא יוּכַל לְקַבֵּל זֹאת בְּקַלּוּת, אֵין לוֹ גֵּרוּי לְהִתְנַגְּדוּת!

וּמֵאוֹתוֹ טַעַם יֵשׁ לְהַקְפִּיד שֶׁלֹא לְהוֹסִיף עַל מֻגְבָּלוּת הַתְּנַאי וְלֹא לְשַׁנּוֹת בְּצוּרָתוֹ, וּכְמוֹ שֶׁאֲנַחְנוּ עוֹמְדִים עַל דַּעְתֵּנוּ לְבַצֵּעַ אֶת הַתְּנַאי מִשּׁוּם שֶׁכָּךְ סֻכַּם עִם הַיֶּלֶד - כָּךְ עָלֵינוּ לְהָבִין שֶׁיֵּשׁ לְדַיֵּק בַּבִּצּוּעַ וְלֹא לְשַׁנּוֹת. אַל תַּעֲשׂוּ סְתִירָה בְּהִתְנַהֲגוּתְכֶם.

ו. לֹא לִקְשֹׁר דְּבָרִים נוֹסָפִים. "אַתָּה תָּמִיד לֹא עוֹמֵד בַּתְּנָאִים וּבַהִתְחַיְּבֻיּוֹת, וְלָכֵן מוּבָן מַדּוּעַ לֹא עָמַדְתָּ בַתְּנַאי!" - כָּךְ קוֹרֶה שֶׁטּוֹעֲנִים הַהוֹרִים, וּמַטְּרָתָם הִיא לְעוֹרֵר אֶת הַיֶּלֶד שֶׁלֹא יְזַלְזֵל וְלֹא יִהְיֶה שַׁאֲנָן וְאָדִישׁ. זֶה טוֹב וְיָפֶה - אֲבָל לֹא לַמִּקְרֶה שֶׁלָּנוּ.

מַדּוּעַ?

תְּשׁוּבָה: אִם קָבַעְנוּ מִגְבָּלָה מְסֻיֶּמֶת עַל אִי עֲמִידָה בִתְנַאי, זֹאת אוֹמֶרֶת, שֶׁאֲנַחְנוּ מְבִינִים שֶׁמִּגְבָּלָה זוֹ דַּיָּהּ לִגְרֹם לוֹ לַעֲמֹד בַּתְּנַאי אוֹ לְכַסּוֹת עַל הַבְּעָיָה, וְאִם כֵּן, אֵין טַעַם לְהוֹסִיף לוֹ "מָנָה נוֹסֶפֶת" שֶׁל אִי־נְעִימוּת. וּמַה גַּם, שֶׁעַכְשָׁו הֵם בְּעִתּוּי שֶׁל אִינְעִימוּת, וְהַסִּכּוּיִים שֶׁהַיֶּלֶד יָבִין אוֹ יְקַבֵּל אֶת דִּבְרֵי הַהוֹרִים הוּא קָטָן. בִּרְגָעִים אֵלּוּ מַחֲשַׁבְתּוֹ אֵיךְ לְהִתְגּוֹנֵן. וְאַדְּרַבָּה, אִם נִרְצֶה לְעוֹרְרוֹ שֶׁהוּא אֵינוֹ עוֹמֵד בְּמַטָּלוֹת, נַמְתִּין יוֹם אוֹ יוֹמַיִם, וְאָז נְדַבֵּר אִתּוֹ בְּנִיחוּתָא וְלֹא מִתּוֹךְ אֲוִירָה מְתוּחָה וּמִתְחָרָה, וְאָז הַסִּכּוּיִים רַבִּים יוֹתֵר לְהַשִּׂיג אֶת הַמַּטָּרָה.

{{דִּבְרֵי חֲכָמִים בְּנַחַת נִשְׁמָעִים! (קהלת ט, יז).}}

~ מחלוקת בין ההורים

{P בְּמִקְרֶה שֶׁיֵּשׁ חֲשָׁשׁ שֶׁהַבַּעַל אוֹ הָאִשָּׁה יִגְרְמוּ לַהֲפָרַת הַתְּנַאי, אֵין לְהַתְנוֹת גַּם אִם יֵשׁ צֹרֶךְ. P אֶפְשָׁר לְהַתְנוֹת תְּנַאי שֶׁתָּלוּי בְּמִי שֶׁמַּתְנֶה בִּלְבַד. P כְּתַחֲלִיף לַתְּנַאי יֵשׁ לְבַקֵּשׁ בְּצוּרָה בְּרוּרָה אַךְ לֹא מְחַיֶּבֶת.}

"אֲנִי אָמַרְתִּי לַבֵּן בִּמְפֹרָשׁ, שֶׁאֵין לוֹ רְשׁוּת לָצֵאת לִפְנֵי שֶׁיָּכִין אֶת שִׁעוּרֵי הַבַּיִת, וְהִנֵּה בָּא בַּעְלִי וְסָתַר אֶת דְּבָרַי. הוּא פָּשׁוּט אָמַר לַבֵּן, שֶׁהוּא מַרְשֶׁה לוֹ לָצֵאת. וְזוֹ לֹא הַפַּעַם הָרִאשׁוֹנָה. אֲנִי אוֹמֶרֶת לַבֵּן לְבַצֵּעַ דָּבָר כָּלְשֶׁהוּ - וּפִתְאוֹם בַּעְלִי מַחְלִיט, שֶׁמַּה שֶּׁאָמַרְתִּי לֹא נִרְאֶה לוֹ, וְאָז אֲנִי חַסְרַת אוֹנִים.

מַה לַּעֲשׂוֹת, הַאִם לְהֵאָבֵק עִם הַיֶּלֶד אוֹ לְוַתֵּר, וְאָז, בְּעֶצֶם, אֵין עֵרֶךְ לַתְּנָאִים וְלַבַּקָּשׁוֹת שֶׁלִּי?"

מָה אַתֶּם אוֹמְרִים?

הָבָה וּנְלַבֵּן אֶת הָעִנְיָן!

מַטְּרַת הַתְּנַאי הִיא לַעְזֹר לָנוּ בְּבִצּוּעַ בַּקָּשָׁה מֵהַיֶּלֶד בְּמִקְרֶה שֶׁיֵּשׁ חֲשָׁשׁ שֶׁהוּא לֹא יִשְׁמַע אוֹ יִתְחַמֵּק. וְאִם כֵּן, בַּדֻּגְמָא הַנַּ"ל, הַתְּנַאי אֵינוֹ מַשִּׂיג אֶת מַטְּרָתוֹ, אֶלָּא לְהֵפֶךְ - זֶה עָלוּל לִגְרֹם לַיֶּלֶד לְזִלְזוּל נוֹסָף בְּאִמּוֹ, מִשּׁוּם שֶׁהוּא מֵבִין, שֶׁגַּם כַּאֲשֶׁר אִמָּא מְבַקֶּשֶׁת בְּצוּרָה שֶׁל תְּנַאי, דְּהַיְנוּ, שֶׁבְּעֶצֶם הִיא אוֹמֶרֶת שֶׁהִיא לֹא מוּכָנָה לְוַתֵּר, וּבְכָל זֹאת הַיֶּלֶד רוֹאֶה שֶׁאֶפְשָׁר לְסָרֵב אוֹ לְהִתְחַמֵּק מִבַּקָּשַׁת הָאֵם, כַּמּוּבָן שֶׁזֶּה גֵרוּי לְעוֹד סֵרוּבִים וְהִתְחַמְּקֻיּוֹת. וְעַל כְּגוֹן זֶה אָמְרוּ חֲזַ"ל: "כְּשֵׁם שֶׁמִּצְוָה לוֹמַר דָּבָר הַנִּשְׁמָע, כָּךְ מִצְוָה שֶׁלֹא לוֹמַר דָּבָר שֶׁאֵינוֹ נִשְׁמָע" (יבמות סה ע"ב).

אָמְנָם, הַשְּׁאֵלָה הַנִּשְׁאֶלֶת הִיא, שֶׁלְּפִי זֶה יוֹצֵא, שֶׁבַּמַּצָּב הַנַּ"ל, דְּהַיְנוּ שֶׁיֵּשׁ חִלּוּקֵי דֵעוֹת, אִם כֵּן, אָסוּר לָנוּ לְהַתְנוֹת תְּנָאִים, וַאֲפִלּוּ אִם אֲנִי יוֹדֵעַ שֶׁהַיֶּלֶד עָלוּל לְהִתְחַמֵּק?

הַתְּשׁוּבָה הִיא: רֵאשִׁית, אִם אָכֵן הָאִמָּא מְשַׁעֶרֶת שֶׁהַיֶּלֶד עָלוּל לְנַצֵּל פִּרְצָה שֶׁאֵין בִּיכָלְתָּהּ לַחֲסֹם אוֹתָהּ, כְּמוֹ בַמִּקְרֶה הַנַּ"ל, אָז בָּרוּר שֶׁלֹא כְּדַאי לָהּ לְהַתְנוֹת.

וּמֶה עָלֶיהָ לַעֲשׂוֹת?

יֶשְׁנָן מִסְפַּר אֶפְשָׁרֻיּוֹת:

א. בִּמְקוֹם לְהִשְׁתַּמֵּשׁ בִּלְשׁוֹן תְּנַאי - לְהִשְׁתַּמֵּשׁ בְּבַקָּשָׁה רְגִילָה וּלְעוֹדֵד בִּפְרָס, וְאָז, אֲפִלּוּ שֶׁהוּא לֹא בִצַּע אֶת הַבַּקָּשָׁה, אֵין זוֹ הִתְמָרְדוּת נֶגֶד הָאִמָּא, שֶׁהֲרֵי יֵשׁ מָקוֹם לְהָבִין שֶׁהַבַּקָּשָׁה לֹא הָיְתָה מַמָּשׁ מְחַיֶּבֶת, וְעִם זֹאת, יֵשׁ לוֹ תַמְרִיץ [דְּהַיְנוּ הַפְּרָס!] לְבַצֵּעַ אֶת הַבַּקָּשָׁה.

ב. לִפְנוֹת לַבַּעַל מֵרֹאשׁ וְלִשְׁטֹחַ בְּפָנָיו אֶת הָעִנְיָן וּלְבַקֵּשׁ אֶת עֶזְרָתוֹ, וּבְדֶרֶךְ כְּלָל, כַּאֲשֶׁר מַרְאִים חֲשִׁיבוּת לַבַּעַל, הוּא עָשׂוּי לְשַׁתֵּף פְּעֻלָּה, וַאֲפִלּוּ אִם תִּהְיֶה דַעְתּוֹ אַחֶרֶת. אַתְּ יוֹדַעַת אֶת "תְּמוּנַת הַמַּצָּב" לַאֲשׁוּרוֹ, וְתוּכְלִי לְהִתְנַהֵג בְּהֶתְאֵם לַמַּצָּב.

ג. לְהַתְנוֹת תְּנַאי שֶׁבִּצּוּעוֹ תָּלוּי בָךְ בִּלְבַד.

לְדֻגְמָא: אִם בְּמֶשֶׁךְ הַשָּׁבוּעַ תַּקְפִּיד לִגְמֹר אֶת שִׁעוּרֵי הַבַּיִת לִפְנֵי שֶׁתֵּצֵא, אֲזַי אֵצֵא אִתְּךָ לְטִיּוּל, אֶקַּח אוֹתְךָ לְסַבְתָּא, אַדְבִּיק לְךָ מַדְבֵּקוֹת וְאֶקְנֶה לְךָ פְּרָס וְכוּ'.

הַתְּנַאי תָּלוּי בָךְ. אִם תִּתְּנִי אֶת מַה שֶּׁהִבְטַחַתְּ, וּבְיָדֵךְ לִמְנֹעַ מִמֶּנּוּ אִם הוּא לֹא יְבַצַּע, וְאַף עַל פִּי שֶׁיֵּשׁ בַּמִּקְרִים הַנַּ"ל אֶפְשָׁרוּת שֶׁהַבַּעַל יַעֲשֶׂה זֹאת, מִכָּל מָקוֹם, אֵין זֶה סוֹתֵר אֶת הַתְּנַאי, מִשּׁוּם שֶׁהַמִּגְבָּלָה הִיא שֶׁאַתְּ תְּטַיְּלִי, אַתְּ תִּתְּנִי פְּרָס וְכוּ'. וְכַאֲשֶׁר הוּא לֹא בִצַּע אֶת הַתְּנַאי, אַתְּ מַמְשִׁיכָה אֶת הַחֵלֶק הַשֵּׁנִי, וְהוּא - אִי קְנִיַּת פְּרָס וְכַדּוֹמֶה. מַה שֶּׁאֵין כֵּן אִם תֹּאמְרִי לוֹ: לֹא תֵצֵא, אוֹ לֹא תְקַבֵּל פְּרָס וְכוּ' - אִם הַיֶּלֶד אָכֵן יוֹצֵא עִם אָבִיו, הַתְּנַאי נִסְתָּר, וְלָכֵן, כָּאָמוּר, רָצוּי לְהַתְנוֹת תְּנַאי שֶׁתָּלוּי בָךְ בִּלְבַד.

זֹאת וְעוֹד, מִלְּבַד הַנַּ"ל, שֶׁאֵין זֶה סוֹתֵר אֶת הַתְּנַאי, גַּם סָבִיר לְהַנִּיחַ, שֶׁהַבַּעַל לֹא יִסְתֹּר בְּקוּם וַעֲשֵׂה מַאֲמָץ כְּדֵי לִסְתֹּר אֶת הַתְּנַאי. וְלָכֵן יֵשׁ לְקַוּוֹת, שֶׁגַּם מִצַּד הַבַּעַל הַיֶּלֶד לֹא יְקַבֵּל אֶת הַפְּרָס אוֹ אֶת הַטִּיּוּל וְכַדּוֹמֶה.

כָּךְ אוֹ כָּךְ - הַדָּבָר בָּרוּר, שֶׁבַּמַּצָּב הַנַּ"ל, שֶׁיֵּשׁ חִלּוּקֵי דֵעוֹת, יֵשׁ לִשְׁמֹר עַל כָּבוֹד הֲדָדִי כְּדֵי לֹא לִיצֹר פִּצּוּל נַפְשִׁי לַיֶּלֶד. וּכְמוֹ כֵן יֵשׁ לְהַקְפִּיד שֶׁלֹא לְהַתְנוֹת תְּנָאִים, וְרַק בְּהֶכְרֵחַ גָּדוֹל, שֶׁמַּמָּשׁ אֵין בְּרֵרָה אַחֶרֶת וְאֵין חֲשָׁשׁ לִסְתִירַת הַתְּנַאי עַל יְדֵי הַצַּד הַשֵּׁנִי, אֲזַי אֶפְשָׁר לְהַתְנוֹת, וְגַם זֹאת אַחֲרֵי הַסְבָּרָה רַבָּה וּמְיֻחֶדֶת, מִשּׁוּם שֶׁהַהַסְבָּרָה וְהַגְּמִישׁוּת בַּמַּצָּב הַנַּ"ל הֵם מְחֻיְּבֵי הַמְּצִיאוּת. פָּשׁוּט צְרִיכָה לִהְיוֹת הַסְבָּרָה וּגְמִישׁוּת מְיֻחֶדֶת. זוֹ מְצִיאוּת קַיֶּמֶת, שֶׁהָאִמָּא אוֹ הָאַבָּא מֻגְבָּלִים בַּאֲכִיפַת הוֹרָאוֹתֵיהֶם, וַעֲלֵיהֶם לָתֵת אֶת הַדַּעַת הֵיכָן הַגְּבוּל בַּדְּרִישָׁה מֵהַיְלָדִים.

{{"תָּפַשְׂתָּ מְרֻבֶּה - לֹא תָפַשְׂתָּ! תָּפַשְׂתָּ מְעַט - תָּפַשְׂתָּ!" (ר"ה ד ע"ב).}}

~ שמרו על המרקם המיחד של הורים וילד

אֵין לְהַתְנוֹת תְּנַאי שֶׁעָלוּל לִפְגֹּעַ בַּיְחָסִים שֶׁיֵּשׁ בֵּין הַיֶּלֶד לְהוֹרָיו, דְּהַיְנוּ יַחֲסֵי הוֹרוּת, כְּגוֹן תְּנַאי שֶׁיּוֹצֵר אֲוִירַת עוֹבֵד וּמַעֲבִיד אוֹ עֵסֶק שֶׁל שְׁנֵי יְדִידִים.

בְּעוֹדִי מַגִּיהַּ פֶּרֶק זֶה, וְהִנֵּה הִתְקַשְּׁרָה אֵם וּבְפִיהָ שְׁאֵלָה: בְּנָהּ לָמַד בִּישִׁיבָה וְעָזַב אוֹתָהּ, וּלְאַחַר תְּקוּפָה הֶחְלִיט שֶׁרְצוֹנוֹ לַעֲבֹר לִישִׁיבָה מְסֻיֶּמֶת לַחֲצִי יוֹם - וּבַחֲצִי הַיּוֹם הַשֵּׁנִי הוּא יַעֲבֹד. וְהוּא סִכֵּם עִם מִסְפַּר חֲבֵרִים, שֶׁיִּשְׂכְּרוּ דִירָה לְשֵׁם מַטָּרָה זוֹ, וְעַל כֵּן בִּקֵּשׁ מֵאִמּוֹ הַלְוָאָה בְּסַךְ אַלְפַּיִם שַׁ"ח, עַד שֶׁהוּא יַעֲבֹד וְיִפְרַע אֶת חוֹבוֹ. הָאֵם מְסַפֶּרֶת, שֶׁהִיא בַּתְּחִלָּה הִתְנַגְּדָה, אוּלָם הוּא הִפְצִיר בָּהּ, וּמִשֶּׁלֹא נַעֲנָה, אָמַר, בְּלֵית בְּרֵרָה: "אֲנִי אֵלֵךְ לְעִיר אַחֶרֶת, וְשָׁם אֶעֱבֹד כְּדֵי לְהַשִּׂיג אֶת הַסְּכוּם הַנַּ"ל, וְאַף עַל פִּי שֶׁהָעִיר הַהִיא מְלֵאָה סִאוּבִים." וְעַתָּה - שׁוֹאֶלֶת הָאֵם - כֵּיצַד עָלֶיהָ לִנְהֹג? הִיא מְצַיֶּנֶת, שֶׁהִיא עָנְתָה לוֹ, שֶׁהִיא צְרִיכָה לְבָרֵר אִם תּוּכַל לִלְווֹת סְכוּם זֶה. וּבְנוֹסָף, הִיא הִסְתַּפְּקָה אִם אָכֵן הַבֵּן יוּכַל לִפְרֹעַ לָהּ אֶת הַהַלְוָאָה.

יֵשׁ לְצַיֵּן, שֶׁהַיֶּלֶד כְּבָר בּוֹגֵר וְהִגִּיעַ לְפִרְקוֹ [19], וְכַמּוּבָן, אֵינוֹ בְּדִיּוּק נִשְׁלָט.

וּבְכֵן - עָנִיתִי לָהּ - שֶׁעָלֶיהָ לְסַפֵּק לוֹ אֶת הַסְּכוּם הַנַּ"ל. אוּלָם לְעִנְיָנֵנוּ - הִדְגַּשְׁתִּי בְפָנֶיהָ - שֶׁעָלֶיהָ לוֹמַר לוֹ נֹסַח בָּעִקָּרוֹן דִּלְהַלָּן: "נְשָׁמָה טוֹבָה שֶׁלִּי, בְּשָׁעָה טוֹבָה הִצְלַחְתִּי לְגַיֵּס לְךָ אֶת הַסְּכוּם, אָמְנָם רְאֵה גַּם רְאֵה, אִם הִצְלַחְתָּ לְהִשְׂתַּכֵּר אֶת הַסְּכוּם הַנַּ"ל וּבְקַלּוּת יָכוֹל אַתָּה לְפָרְעוֹ - הִנֵּה מַה טּוֹב, וְאִם לֹא - אַל תִּלָּחֵץ. אַחֲרֵי הַכֹּל, הֲרֵי הַכֶּסֶף שֶׁלִּי זֶה כְּמוֹ שֶׁלְּךָ. אֲנִי אֶשְׂמַח לָתֵת לְךָ אֶת הַנְּשָׁמָה, אַתָּה בְנִי וּבְשָׂרִי".

וּמֶה הָיְתָה מַטְּרָתִי בִתְשׁוּבָה זוֹ?

מַטְּרָתִי הָיְתָה לִשְׁמֹר עַל הַמִּרְקָם הַנִּפְלָא בֵּין הַבֵּן לְאִמּוֹ. פָּשׁוּט לְהַבְהִיר לַיֶּלֶד, שֶׁאֲנַחְנוּ הַהוֹרִים שֶׁלּוֹ, וְהוּא חֵלֶק מִבְּשָׂרֵנוּ, וַאֲנַחְנוּ שׁוֹאֲפִים רַק לְטוֹבָתוֹ. אֵין פֹּה הַלְוָאָה לְלוֹוֶה זָר, זֶה כְּעֵין מַתָּנָה וּתְמִיכָה שֶׁל הַהוֹרִים עַד כַּמָּה שֶׁאֶפְשָׁר. פָּשׁוּט הוּא חֵלֶק מֵאִתָּנוּ וַאֲנַחְנוּ אוֹהֲבִים אוֹתוֹ, וְאֵין סָפֵק, שֶׁאִם אָכֵן בִּיכָלְתּוֹ לִפְרֹעַ - הוּא יִפְרַע. סוֹף־סוֹף הוּא יוֹדֵעַ שֶׁזּוֹ אִמּוֹ שֶׁהוּא כָּל כָּךְ אוֹהֵב אוֹתָהּ [מִשּׁוּם הָאַהֲבָה הַבִּלְתִּי מֻתְנֵית שֶׁהִיא מַקְרִינָה לוֹ], וּבִפְרָט שֶׁהוּא מֵבִין, שֶׁכָּל רֶגַע שֶׁיִּצְטָרֵךְ תְּמִיכָה - וְזֶה בִּיכֹלֶת אִמּוֹ - הִיא תִּשְׂמַח לַעְזֹר לוֹ.

לְעֻמַּת זֹאת, אִם הָאֵם הָיְתָה נוֹתֶנֶת אֶת הַהַלְוָאָה בְּצוּרַת הַלְוָאָה מְחַיֶּבֶת, פָּשׁוּט מְאֹד הוּא, שֶׁשָּׁלָב נוֹסָף מֵהַיַּחַס שֶׁל בֵּן לְהוֹרָיו הָיָה מִתְפּוֹרֵר, מִשּׁוּם שֶׁצּוּרָה כָּזוֹ הָיְתָה גוֹרֶמֶת לַבֵּן הַרְגָּשָׁה שֶׁל זָרוּת בְּמִדָּה מְסֻיֶּמֶת, מִשּׁוּם שֶׁבְּטֶבַע הָעוֹלָם, הוֹרִים וִילָדִים הֵם חֵלֶק אֶחָד. הַיֶּלֶד אָמוּר לְהַרְגִּישׁ כְּחֵלֶק מְסֻנָּף לְהוֹרָיו. אֵין יַחֲסִיּוּת שֶׁל "תֵּן וְקַח", אֶלָּא יֵשׁ יַחַס שֶׁהַהוֹרִים הֵם הַכֹּל וְעַל פִּיהֶם יִשַּׁק דָּבָר. כָּךְ גַּם בְּאֹפֶן יַחֲסִי הַנַּעַר הַנַּ"ל אָמוּר לְהַרְגִּישׁ. מַה שֶּׁאֵין כֵּן כְּשֶׁהוּא מַרְגִּישׁ יַחַס שֶׁל "תֵּן וְקַח", זֶה עָלוּל לְהַכְהוֹת אֶת הַיַּחַס שֶׁל הוֹרִים לְיֶלֶד.

וְאַף עַל פִּי שֶׁהַהוֹרִים הֶעֱנִיקוּ לַיֶּלֶד מַתָּנוֹת וְכוּ' בְּקַטְנוּתוֹ, מִכָּל מָקוֹם, עַתָּה שֶׁהוּא צָרִיךְ לְהַחֲזִיר חוֹב להוֹרָיו, זֶה מְסַמֵּל בְּעֵינָיו שָׁלָב חָדָשׁ בַּחַיִּים, דְּהַיְנוּ, שֶׁהוּא עַצְמָאִי מֵחוֹבוֹת שֶׁל יֶלֶד לְהוֹרָיו בְּמִדָּה מְסֻיֶּמֶת. וְהָאֱמֶת, שֶׁאֵין הַשְׁפָּעָה חֲזָקָה יוֹתֵר מֵהַהוֹרִים עַל הַבֵּן, וַחֲבָל מְאֹד לְאַבֵּד הַשְׁפָּעָה זוֹ.

כָּךְ גַּם בְּעִנְיָנֵנוּ. דְּהַיְנוּ, הַמִּרְקָם בֵּין הַהוֹרִים לַיֶּלֶד עָלֵינוּ לְשָׁמְרוֹ מִכָּל מִשְׁמָר. אִי־שְׁמִירָה עַל מִרְקָם זֶה עָלוּל לִגְרֹם לַיֶּלֶד לִהְיוֹת חָצוּף, מִשּׁוּם שֶׁכְּבָר אֵין לוֹ שׁוּם רֶגֶשׁ מְיֻחָד לְהוֹרָיו, וְלָכֵן הוּא מַרְשֶׁה לְעַצְמוֹ לְהַמְרוֹת אֶת פִּי הוֹרָיו. פָּשׁוּט, דָּבָר זֶה גּוֹרֵם לַיֶּלֶד לְהַרְגִּישׁ שֶׁהוּא וְהוֹרָיו חֲבֵרִים. כְּמוֹ שֶׁאָבִיו מַעֲנִיק לוֹ - הוּא גַּם פּוֹרֵעַ אֶת חוֹבוֹ. הוֹרָיו עוֹזְרִים לוֹ - וְהוּא עוֹזֵר לְהוֹרָיו.

לָכֵן יַשְׂכִּילוּ הַהוֹרִים לְהַתְנוֹת בְּצוּרָה זְהִירָה וּנְכוֹנָה, וּמַשְׂכִּיל עַל דָּבָר יִמְצָא טוֹב.

~ לסיכום

{{{ [[[מַטְּרַת הַתְּנַאי]]]

מַטְּרַת הַתְּנַאי לִמְנֹעַ תַּקָּלוֹת - אִם עַל יְדֵי הִתְחַמְּקוּת, וְאִם מִפְּנֵי הָעַצְלוּת.

[[[הַאִם רָצוּי לְהַתְנוֹת?]]]

עָלֵינוּ לִשְׁאֹף לְמַעֵט בִּתְנָאִים, וְאַדְּרַבָּא - לְהַגִּיעַ לְתוֹצָאוֹת עַל יְדֵי הַפְנָמָה לְלֵב הַיֶּלֶד.

[[[צוּרַת הַתְּנַאי]]]

אֶת הַתְּנַאי יֵשׁ לוֹמַר בְּלָשׁוֹן חִיּוּבִית, דְּהַיְנוּ מָה הַטּוֹב שֶׁיִּהְיֶה אִם הַבֵּן יְבַצַּע אֶת הַתְּנַאי, וּמִמֵּילָא הַבֵּן יָבִין אֶת הַתּוֹצָאָה הַהֲפוּכָה אִם לֹא יְבַצַּע.

[[[כְּלִי עֵזֶר לַתְּנַאי]]]

* הַהַסְבָּרָה בַּפֶּה וְהַסְבָּרַת הַפָּנִים הִנָּם כְּלֵי עֵזֶר לְהָסִיר אֶת עֹקֶץ הַהִתְנַגְּדוּת שֶׁל הַיֶּלֶד. * הַהַסְבָּרָה מְשַׁדֶּרֶת שֶׁאָכֵן רָאוּי לְבַצֵּעַ אֶת הַתְּנַאי, וְאִלּוּ הַהִתְנַצְּלוּת מְשַׁדֶּרֶת שֶׁמִּן הַדִּין אֵין הַיֶּלֶד חַיָּב לְבַצֵּעַ. * רָצוּי שֶׁהַהַסְבָּרָה לֹא תִּהְיֶה בְּסָמוּךְ לִדְרִישָׁה מְחַיֶּבֶת.

[[[עַל מָה אֶפְשָׁר לְהַתְנוֹת?]]]

* עַל דִּבְרֵי חֻלִּין אֶפְשָׁר לְהַתְנוֹת. * עַל מִצְווֹת יֵשׁ לְהִזָּהֵר שֶׁלֹּא לְהַתְנוֹת. * עַל צָרְכֵי נֶפֶשׁ אוֹ גּוּף הֶכְרֵחִיִּים לֹא שַׁיָּךְ לְהַתְנוֹת.

[[[הַתְנֵה לַנַּעַר עַל פִּי דַרְכּוֹ]]]

* יֵשׁ לְהַקְפִּיד לְהַתְנוֹת בְּאֹפֶן שֶׁהַיֶּלֶד יוּכַל לְקַבְּלוֹ. * יֵשׁ לְהַקְפִּיד שֶׁהַתְּנַאי יְעוֹרֵר אֶת הַיֶּלֶד. * אֵין לְשַׁדֵּר אֲוִירַת מַאֲבָק אוֹ הִתְנַצְּחוּת.

[[[עִתּוּי מַתְאִים]]]

* עִתּוּי מַתְאִים עָשׂוּי לְסַיֵּעַ בְּבִצּוּעַ הַתְּנַאי. * עִתּוּי שֶׁאֵינוֹ מַתְאִים עָלוּל לִהְיוֹת גּוֹרֵם מַפְרִיעַ בְּבִצּוּעַ הַתְּנַאי.

[[[מָקוֹם מַתְאִים]]]

* אֵין לְהַתְנוֹת תְּנָאִים מְחַיְּבִים כַּאֲשֶׁר הַסְּבִיבָה אֵינָהּ מַתְאִימָה

[[[בִּצּוּעַ הַתְּנַאי]]]

* בְּבִצּוּעַ הַתְּנַאי יֵשׁ לִשְׁאֹף לְמַעֵט וּלְסַלֵּק גֵּרוּיִים לְהִתְמַרְמְרוּת. * יֵשׁ לְשַׁדֵּר הֶחְלֵטִיּוּת לְלֹא הִסּוּס אַךְ לֹא לְשַׁדֵּר מַאֲבָק

[[[מַחֲלֹקֶת בֵּין הַהוֹרִים]]]

* בְּמִקְרֶה שֶׁיֵּשׁ חֲשָׁשׁ שֶׁהַבַּעַל אוֹ הָאִשָּׁה יִגְרְמוּ לַהֲפָרַת הַתְּנַאי, אֵין לְהַתְנוֹת גַּם אִם יֵשׁ צֹרֶךְ. * אֶפְשָׁר לְהַתְנוֹת תְּנַאי שֶׁתָּלוּי בְּמִי שֶׁמַּתְנֶה בִּלְבַד. * כְּתַחֲלִיף לַתְּנַאי יֵשׁ לְבַקֵּשׁ בְּצוּרָה בְּרוּרָה אַךְ לֹא מְחַיֶּבֶת.

[[[שִׁמְרוּ עַל הַמִּרְקָם הַמְיֻחָד שֶׁל הוֹרִים וְיֶלֶד]]]

אֵין לְהַתְנוֹת תְּנַאי שֶׁעָלוּל לִפְגֹּעַ בַּיְחָסִים שֶׁיֵּשׁ בֵּין הַיֶּלֶד לְהוֹרָיו, דְּהַיְנוּ יַחֲסֵי הוֹרוּת, כְּגוֹן תְּנַאי שֶׁיּוֹצֵר אֲוִירַת עוֹבֵד וּמַעֲבִיד אוֹ עֵסֶק שֶׁל שְׁנֵי יְדִידִים.}}}

@ משמעת

~ הקדמה

{P הַמַּרְכִּיבִים הָעִקָּרִיִּים לְמִשְׁמַעַת בְּרִיאָה הֵם הַיִּרְאָה וְהָאַהֲבָה. P הַיִּרְאָה מְהַוָּה מַחְסוֹם בִּפְנֵי הַפִּתּוּיִים, וְהָאַהֲבָה מְחַבֶּרֶת אֶת הַיֶּלֶד אֶל הַהוֹרִים וּמַגְבִּירָה אֶת רְצוֹנוֹ לִשְׁמֹעַ בְּקוֹלָם.}

אִיתָא בַּיְרוּשַׁלְמִי (סוטה פ"ה, ה"ה): כָּתוּב אֶחָד אוֹמֵר (דברים ו, ה): "וְאָהַבְתָּ אֵת ה' אֱלֹקֶיךָ", וְכָתוּב אֶחָד אוֹמֵר (דברים ו, יג): "אֶת ה' אֱלֹקֶיךָ תִּירָא וְאוֹתוֹ תַּעֲבֹד". עֲשֵׂה מֵאַהֲבָה וַעֲשֵׂה מִיִּרְאָה. עֲשֵׂה מֵאַהֲבָה - שֶׁאִם בָּאתָ לִשְׂנֹא, דַּע שֶׁאַתָּה אוֹהֵב, וְאֵין אוֹהֵב שׂוֹנֵא. עֲשֵׂה מִיִּרְאָה - שֶׁאִם בָּאתָ לִבְעֹט, אֵין יָרֵא מְבַעֵט. עַד כָּאן לְשׁוֹן הַיְרוּשַׁלְמִי. וּפֵרַשׁ בְּקָרְבַּן הָעֵדָה, שֶׁהַגְּמָרָא מַצִּיגָה כְּעֵין סְתִירָה בֵּין הַפְּסוּקִים. מֵהַפָּסוּק "וְאָהַבְתָּ" וְגוֹ' מוּבָן שֶׁיֵּשׁ לַעֲבֹד אֶת ה' מֵאַהֲבָה, וְאִלּוּ אַחַר כַּמָּה פְּסוּקִים כּוֹתֶבֶת הַתּוֹרָה "אֶת ה' אֱלֹקֶיךָ תִּירָא". וּמוּבָן שֶׁצָּרִיךְ לַעֲבֹד אֶת ה' מִתּוֹךְ יִרְאָה. וְזוֹהִי סְתִירָה, שֶׁהֲרֵי עֲבוֹדָה מֵאַהֲבָה הִיא מִתּוֹךְ רָצוֹן פְּנִימִי וְלֹא מִתּוֹךְ פַּחַד, וְאִלּוּ עֲבוֹדָה מִיִּרְאָה נוֹבַעַת מִתּוֹךְ פַּחַד, וְלֹא מִתּוֹךְ רָצוֹן פְּנִימִי.

וְעַל זֶה עוֹנָה הַגְּמָרָא, שֶׁכַּוָּנַת הַתּוֹרָה - שֶׁאִם לֹא יִהְיֶה לְךָ חֵשֶׁק לַעֲשׂוֹת מִצְווֹת מִתּוֹךְ רָצוֹן, דַּע שֶׁאַתָּה אוֹהֵב שֶׁל ה', וְלָכֵן הַגְבֵּר הַחֵשֶׁק עַל יְדֵי פְּעֻלּוֹת שׁוֹנוֹת שֶׁתּוֹרְמוֹת לְפַתֵּחַ רָצוֹן וְאַהֲבָה לַעֲבוֹדַת ה'. וְכֵן לַצַּד הֶהָפוּךְ דְּהַיְנוּ שֶׁל הַיִּרְאָה, שֶׁאִם תִּרְצֶה לְהַשְׁלִיךְ מֵאַחֲרֶיךָ אֶת הַמִּצְווֹת, כְּגוֹן בְּמִקְרֶה שֶׁבָּאוּ עָלֶיךָ יִסּוּרִים, דַּע לְךָ שֶׁאַתָּה יָרֵא (עד כאן פרושו של בעל "קרבן העדה" בהרחבת הדברים).

אוּלָם לְצֹרֶךְ הַנִּדּוֹן שֶׁלָּנוּ, דְּהַיְנוּ הַמִּשְׁמַעַת, נְנַסֶּה לְחַדֵּד מְעַט אֶת תֹּכֶן דִּבְרֵי הַגְּמָרָא עַל יְדֵי מָשָׁל: רְאוּבֵן שָׁמַע עַל שִׁמְעוֹן שֶׁהִכָּה אֶת בְּנוֹ שֶׁל לֵוִי, וְכַאֲשֶׁר לֵוִי שָׁאַל אֶת שִׁמְעוֹן לְפֵשֶׁר הַהַכָּאָה, הִתְפָּרֵץ שִׁמְעוֹן כְּלַפֵּי לֵוִי וְאָמַר שֶׁזֶּה מַגִּיעַ לוֹ, וְלֹא נִסָּה לְפָרֵשׁ מַדּוּעַ, וְכָךְ נִגְרְמָה עָגְמַת נֶפֶשׁ גַּם לְלֵוִי. רְאוּבֵן [הַשּׁוֹמֵעַ] הֶאֱשִׁים אֶת שִׁמְעוֹן בְּחֹסֶר דֶּרֶךְ אֶרֶץ, וְאַף כִּנָּהוּ חֲסַר רֶגֶשׁ.

עַתָּה נְצַיֵּר אֶת הַסִּפּוּר הַנַּ"ל, אוּלָם נְתָאֵר, שֶׁהַמַּכֶּה הוּא אָבִיו שֶׁל רְאוּבֵן הַשּׁוֹמֵעַ. סָבִיר לְהַנִּיחַ, שֶׁרְאוּבֵן יְגוֹנֵן עַל אָבִיו וִיחַפֵּשׂ סִבּוֹת לְהַצְדִּיק אֶת הִתְנַהֲגוּתוֹ, וְאַף אִם לֹא יִמְצָא, מִכָּל מָקוֹם הוּא לֹא יְגַנֵּהוּ כְּמוֹ שֶׁגִּנָּה אֶת שִׁמְעוֹן.

וְעַתָּה נִשְׁאַל, מַדּוּעַ צוּרַת הַשִּׁפּוּט שֶׁל רְאוּבֵן עַל שִׁמְעוֹן שׁוֹנָה מִצּוּרַת הַשִּׁפּוּט עַל אָבִיו? הַתְּשׁוּבָה גְּלוּיָה לְעֵין הָרוֹאֶה: שִׁמְעוֹן אֵינוֹ אָהוּב עַל רְאוּבֵן כְּמוֹ שֶׁאָבִיו אָהוּב עָלָיו, וְאַהֲבַת רְאוּבֵן לְאָבִיו הֲרֵי הִיא כְּעֵין שֹׁחַד לָדוּן אֶת אָבִיו לְצַד זְכוּת.

כָּךְ עָלֵינוּ לַעֲבֹד אֶת ה'. עָלֵינוּ לְפַתֵּחַ בְּלִבֵּנוּ אַהֲבָה לַה'. וְאָז, גַּם כַּאֲשֶׁר הַדְּבָרִים הַבָּאִים מֵאֵת ה' נִרְאִים לְפִי דַּעְתֵּנוּ הַקְּצָרָה כִּתְמוּהִים, אֲנַחְנוּ נִשְׂמַח לַעֲשׂוֹתָם מִתּוֹךְ שִׁקּוּל, שֶׁבְּוַדַּאי אִם ה' נָתַן לָנוּ אֶת הַמִּצְווֹת הָאֵלֶּה, אֲזַי זֶה טוֹב מְאֹד וְכוּ'.

אָמְנָם לְעִנְיַן הַיִּרְאָה הַדָּבָר יָדוּעַ, שֶׁכַּאֲשֶׁר מְפַתְּחִים יִרְאָה מִדְּמוּת כָּל שֶׁהִיא, קָשֶׁה מְאֹד מְאֹד לְהָעֵז פָּנִים כְּנֶגְדָּהּ. וּכְבָר כָּתְבוּ הָרִאשׁוֹנִים (הראב"ע שמות יד, יב, והרמב"ם במו"נ ח"ג פל"ב) טַעַם שֶׁלֹא נִכְנְסוּ יוֹצְאֵי מִצְרַיִם לְאֶרֶץ יִשְׂרָאֵל כִּי כָּךְ גָּזְרָה חָכְמָתוֹ יִתְבָּרַךְ מְסַבֵּב כָּל הַסִּבּוֹת, מִפְּנֵי שֶׁיּוֹצְאֵי מִצְרַיִם הֻרְגְּלוּ לִהְיוֹת מְשֻׁעְבָּדִים, וְלֹא הָיוּ מְסֻגָּלִים לְהִתְמָרֵד אוֹ לְהִלָּחֵם בְּעַמֵּי כְּנַעַן, וְאֵין כָּאן מָקוֹם לְהַאֲרִיךְ. מִכָּאן נִלְמַד לַנִּדּוֹן שֶׁלָּנוּ, שֶׁעָלֵינוּ לְפַתֵּחַ יִרְאָה טִבְעִית מֵה', וּמִמֵּילָא, אִם, חַס וְחָלִילָה, יָבוֹאוּ יִסּוּרִין, לֹא נוּכַל לְבַעֵט.

וּמֵעַתָּה נָבִין, שֶׁכְּדֵי לְפַתֵּחַ מִשְׁמַעַת בִּילָדֵינוּ, עָלֵינוּ לִפְעֹל גַּם כֵּן בְּרוּחַ הַדְּבָרִים הַנַּ"ל. דְּהַיְנוּ, עָלֵינוּ לְפַתֵּחַ בְּלִבָּם אַהֲבָה אֵלֵינוּ, וְגַם יִרְאָה מִפָּנֵינוּ. אַהֲבָה - כְּדֵי שֶׁיֵּקַל עֲלֵיהֶם לְבַצֵּעַ אֶת הַנִּדְרָשׁ מֵהֶם בְּשִׂמְחָה, וְאִלּוּ אֶת הַיִּרְאָה עָלֵינוּ לְפַתֵּחַ, שֶׁאִם, חַס וְחָלִילָה, תַּעֲבֹר רוּחַ שְׁטוּת בְּלֵב יְלָדֵינוּ לְהִתְחַצֵּף וְכַדּוֹמֶה - הַיִּרְאָה תִּהְיֶה כִּתְרִיס בִּפְנֵי פֻּרְעָנוּת זֹאת.

וְכָךְ כָּתַב בְּסֵפֶר "חוֹבַת הַלְּבָבוֹת" שַׁעַר אַהֲבַת ה' בַּפְּתִיחָה, וְזֶה לְשׁוֹנוֹ: וְגַם הַשֵּׂכֶל מְחַיֵּב שֶׁתִּהְיֶה הַיִּרְאָה מֵהָאֱלֹקִים קוֹדֶמֶת לְאַהֲבָתוֹ, מִפְּנֵי שֶׁהַיִּרְאָה הִיא הַסּוֹף וְהַקָּצֶה הָאַחֲרוֹן שֶׁל הַפְּרִישׁוּת, וְהַמַּדְרֵגָה הַקְּרוֹבָה בְּיוֹתֵר לְמַדְרֵגַת אַהֲבַת הָאֱלֹקִים וְהַשַּׁעַר הָרִאשׁוֹן אֶל שְׁעָרֶיהָ, "וְאִי אֶפְשָׁר לְאָדָם לְהַגִּיעַ לְאַהֲבַת ה' אֶלָּא אִם כֵּן יֵשׁ לוֹ תְּחִלָּה יִרְאָה וָפַחַד מֵהָאֱלֹקִים יִתְבָּרַךְ". עַד כָּאן לְשׁוֹנוֹ.

כֹּחַ הַיִּרְאָה - כִּמְסַיֵּעַ לַעֲבוֹדַת ה'. הִיא הָעֻבְדָּה, שֶׁכָּל אָדָם חוֹשֵׁשׁ וְסוֹלֵד מִיִּסּוּרִים, וְכַאֲשֶׁר הוּא יוֹדֵעַ, שֶׁאִם יַמְרֶה אֶת פִּי ה', חַס וְחָלִילָה, עָלוּל הוּא לְהִתְיַסֵּר, זֶה דּוֹחֶה מִלִּבּוֹ אֶת הָרָצוֹן לְהַמְרוֹת אֶת פִּי ה'. אַף עַל פִּי שֶׁיֵּשׁ לוֹ תַּעֲנוּג בָּעֲבֵרָה, מִכָּל מָקוֹם, הַפַּחַד מִן הָעֹנֶשׁ גָּדוֹל מֵהַתַּאֲוָה לָעֲבֵרָה. וְכֵיוָן שֶׁמִּתּוֹךְ הַיִּרְאָה הוּא מִתְרַגֵּל לְהִתְגַּבֵּר עַל תַּאֲוֹתָיו, זֶה נַעֲשֶׂה לוֹ יוֹתֵר קַל לְוַתֵּר עַל תַּאֲוֹתָיו, וּמִמֵּילָא טִבְעִי הַדָּבָר שֶׁאַהֲבַת ה' תִּהְיֶה קְרוֹבָה אֵלָיו, שֶׁהֲרֵי כֹּחַ תַּאֲוֹתָיו נֶחֱלַשׁ, וְכֹחַ שִׂכְלוֹ מִתְגַּבֵּר, כַּיָּדוּעַ.

וּמִכָּאן יֵשׁ לִלְמֹד לְעִנְיַן הַחִנּוּךְ לְמִשְׁמַעַת. אַף שֶׁחָשׁוּב מְאֹד לְפַתֵּחַ מִשְׁמַעַת מִתּוֹךְ אַהֲבָה, מִכָּל מָקוֹם, מֻכְרָח שֶׁתִּקְדַּם לָהּ מִשְׁמַעַת מִיִּרְאָה, שֶׁאִם לֹא כֵן, עָלוּל הוּא לָלֶכֶת שׁוֹלָל אַחֲרֵי תַּאֲוֹתָיו, שֶׁהֵן כְּחוֹמָה שֶׁל שֹׁחַד בִּפְנֵי שִׂכְלוֹ הַמְקָרְבוֹ לַעֲבוֹדַת ה'.

וּכְבָר כָּתַב הָרַמְבַּ"ם (בפיה"מ דאבות פ"א, מ"ג) וְזֶה לְשׁוֹנוֹ: כִּי לַיִּרְאָה מָבוֹא גָּדוֹל בְּמִצְווֹת לֹא תַעֲשֶׂה, וּכְמוֹ שֶׁנֶּאֱמַר בַּמִּצְווֹת הַשִּׁמְעִיּוֹת. עַד כָּאן לְשׁוֹנוֹ.

כְּעֵין זֶה מָצִינוּ בַּגְּמָרָא (סוטה מז ע"א): תָּנוּ רַבָּנָן: לְעוֹלָם תְּהֵא שְׂמֹאל דּוֹחָה וְיָמִין מְקָרֶבֶת, וְלֹא כֶּאֱלִישָׁע שֶׁדְּחָאוֹ לְגֵיחֲזִי בִּשְׁתֵּי יָדָיו וְכוּ'.

דְּהַיְנוּ, שֶׁהַקֵּרוּב צָרִיךְ לְהֵעָשׂוֹת עַל יְדֵי הַיָּד הַחֲזָקָה - יָד יָמִין קֵרוּב גָּדוֹל, מַה שֶּׁאֵין כֵּן הַדְּחִיָּה תִּהְיֶה בְּצוּרָה חַלָּשָׁה יוֹתֵר, בְּאֹפֶן יַחֲסִי לַקֵּרוּב (ולהלן הרחבנו את הדברים).

וּמִכָּל מָקוֹם, בָּרוּר שֶׁהַיִּרְאָה וְהָאַהֲבָה צְרִיכוֹת לִהְיוֹת מְשֻׁלָּבוֹת זוֹ בָזוֹ.

חוֹבָה קְדוֹשָׁה לְצַיֵּן וְלַחֲזֹר וּלְצַיֵּן, שֶׁמַּפְתֵּחַ גָּדוֹל בְּהַצְלָחַת הַחִנּוּךְ הִיא הַתְּפִלָּה, תְּפִלָּה לְלֹא לֵאוּת, כְּמוֹ שֶׁנֶּאֱמַר (תהלים כז, יד): "קַוֵּה אֶל ה' חֲזַק וְיַאֲמֵץ לִבֶּךָ וְקַוֵּה אֶל ה'". אוּלָם אַל לָנוּ לִזְנֹחַ אֶת חוֹבָתֵנוּ לְהִשְׁתַּדֵּל לְחַנֵּךְ בְּעַצְמֵנוּ אֶת יְלָדֵינוּ, שֶׁאִם לֹא נִשְׁתַּדֵּל, בִּזְכוּת מָה נְבַקֵּשׁ מֵה' שֶׁיַּעֲזֹר לָנוּ?! אִם אֲנַחְנוּ לֹא מְרַחֲמִים עַל עַצְמֵנוּ - מִי יְרַחֵם עָלֵינוּ?! וּמַה הִיא חוֹבַת הַהִשְׁתַּדְּלוּת? עַל כָּךְ נִקְרָא לְהַלָּן.

וּבְכֵן, כְּדֵי לָצֵאת יְדֵי חוֹבַת הַהִשְׁתַּדְּלוּת שֶׁתִּהְיֶה לָנוּ מִשְׁמַעַת בְּרִיאָה, עָלֵינוּ לָשִׂים לֵב לַדְּבָרִים הַבָּאִים:

~ לדעת מה אנחנו רוצים מהילד

דְּהַיְנוּ: מַה הִיא הַתַּכְלִית שֶׁלִּשְׁמָהּ אֲנַחְנוּ מְבַקְשִׁים מֵהַיֶּלֶד לְבַצֵּעַ אֶת מַה שֶּׁבִּקַּשְׁנוּ.

לְדֻגְמָא: אֲנַחְנוּ מְבַקְשִׁים מֵהַיֶּלֶד לָקוּם בְּשָׁעָה 7:30, כִּי בְּשָׁעָה 8:00 יֵשׁ תְּפִלַּת שַׁחֲרִית בַּתַּלְמוּד תּוֹרָה.

הַתַּכְלִית בַּמִּקְרֶה הַזֶּה - שֶׁיַּגִּיעַ בַּזְּמַן לַתְּפִלָּה. אוּלָם לְצֹרֶךְ כָּךְ עָלָיו לָקוּם בְּשָׁעָה 7:30 שֶׁיּוּכַל לְהִתְאַרְגֵּן כָּרָאוּי. וְעַתָּה נִשְׁאַל, בְּמִקְרֶה שֶׁהַיֶּלֶד קָם בְּשָׁעָה 7:40 וְהִגִּיעַ בַּזְּמַן לַתְּפִלָּה בְּלִי שׁוּם תַּקָּלוֹת, הַאִם יֵשׁ לְהִתְיַחֵס לְכָךְ כְּחֹסֶר מִשְׁמַעַת, מִשּׁוּם שֶׁבִּקַּשְׁנוּ שֶׁיָּקוּם בְּשָׁעָה 7:30 וְהוּא קָם בְּשָׁעָה 7:40, אוֹ כֵּיוָן שֶׁהַיֶּלֶד הִגִּיעַ בַּזְּמַן לַתַּלְמוּד תּוֹרָה, אֵין זֶה חֹסֶר מִשְׁמַעַת?

תְּשׁוּבָה: כֵּיוָן שֶׁהַתַּכְלִית הִיא לְהַגִּיעַ בַּזְּמַן לַתַּלְמוּד תּוֹרָה וְאֶת זֶה הִשַּׂגְנוּ, אֵין לָנוּ לִרְאוֹת בְּאִחוּר הַקִּימָה כְּחֹסֶר מִשְׁמַעַת, כֵּיוָן שֶׁהַמַּטָּרָה הֻשְּׂגָה, וְגַם הַיֶּלֶד יוֹדֵעַ שֶׁזּוֹ הַמַּטָּרָה, וְאוֹתָהּ הוּא הִשְׁתַּדֵּל לְבַצֵּעַ, לָכֵן עָלֵינוּ לְהַעְלִים עַיִן.

לְעֻמַּת זֹאת, אִם נְבַקֵּשׁ מֵהַיֶּלֶד לָקוּם בְּשָׁעָה 7:30 כְּדֵי שֶׁיַּגִּיעַ לַתְּפִלָּה בַּזְּמַן, וְגַם כְּדֵי שֶׁיִּתְרַגֵּל לָקוּם מֻקְדָּם, וְהִנֵּה הַיֶּלֶד קָם בְּשָׁעָה 7:40 וְהִגִּיעַ בַּזְּמַן לַתְּפִלָּה בַּתַּלְמוּד תּוֹרָה בְּלִי בְּעָיוֹת - בְּמִקְרֶה זֶה עָלֵינוּ לִרְאוֹת זֹאת כִּפְגִיעָה בַּמִּשְׁמַעַת [בַּיַּחַס הַנָּכוֹן, כַּמּוּבָן]. וְנִשְׁאֶלֶת הַשְּׁאֵלָה: מַדּוּעַ? הֲרֵי הוּא הִגִּיעַ בַּזְּמַן לַתְּפִלָּה?

הַתְּשׁוּבָה: מִשּׁוּם שֶׁהַמַּטָּרָה הַשְּׁנִיָּה, דְּהַיְנוּ שֶׁיִּתְרַגֵּל לָקוּם מֻקְדָּם, לֹא הֻשְּׂגָה, וְלָכֵן עָלֵינוּ לַעֲמֹד עַל כָּךְ שֶׁיָּקוּם בְּשָׁעָה 7:30, אַף עַל פִּי שֶׁהוּא מַצְלִיחַ לָבוֹא בַּזְּמַן לַתְּפִלָּה תּוֹךְ 20 דַּקּוֹת.

~ הסברה

{P הַהַסְבָּרָה מְסַיַּעַת לְהִתְגַּבֵּר עַל הַנְּטִיָּה הַטִּבְעִית שֶׁל הַיֶּלֶד לִהְיוֹת לְלֹא מִגְבָּלוֹת. P הַהַסְבָּרָה עֲשׂוּיָה לִמְנֹעַ הִתְמַרְמְרוּת בְּמִקְרֶה שֶׁהַהוֹרִים מְיָרְאִים אֶת הַיֶּלֶד.}

מִשְׁמַעַת מִתּוֹךְ הֲבָנַת הַטַּעַם לַדְּרִישׁוֹת הִיא מִשְׁמַעַת בְּרִיאָה. וְהַטַּעַם לְכָךְ הוּא פָּשׁוּט: טִבְעוֹ שֶׁל עוֹלָם, שֶׁכָּל אָדָם רוֹצֶה לִהְיוֹת לְלֹא עֹל, לְהַחֲלִיט לְעַצְמוֹ מַה הוּא יַעֲשֶׂה. וּבִפְרָט כַּאֲשֶׁר מְדֻבָּר בִּילָדִים, בְּוַדַּאי שֶׁהֵם אוֹהֲבִים חֹפֶשׁ וּפֻרְקָן, מִשּׁוּם שֶׁאֵין דַּעְתָּם בְּשֵׁלָה. וְאִם כֵּן, כַּאֲשֶׁר יֶלֶד נִדְרָשׁ לְבַצֵּעַ פְּעֻלּוֹת מְסֻיָּמוֹת וְזֶה מַגְבִּיל אוֹתוֹ, בְּאֹפֶן טִבְעִי יֵשׁ לוֹ נְטִיָּה שֶׁלֹא לִרְצוֹת לְבַצֵּעַ. וּבִפְרָט אִם הַדְּרִישׁוֹת נִרְאוֹת תְּמוּהוֹת, זֶה עָלוּל לְפַתֵּחַ הִתְמָרְדוּת אוֹ הִתְמַרְמְרוּת, וְכַמּוּבָן שֶׁאֵין זֶה רָצוּי. לְעֻמַּת זֹאת, אִם הַיֶּלֶד מְקַבֵּל הַסְבָּרָה לְמַה שֶּׁדּוֹרְשִׁים מִמֶּנּוּ, זֶה מִתְיַשֵּׁב בְּלִבּוֹ, וּמִמֵּילָא זֶה תּוֹרֵם לָרָצוֹן הַפְּנִימִי שֶׁלּוֹ לְבַצֵּעַ אֶת הַנִּדְרָשׁ מִתּוֹךְ שִׂמְחָה, וַאֲפִלּוּ אִם אֵין הוּא שָׂמֵחַ לְבַצֵּעַ, כְּגוֹן בְּמִקְרֶה שֶׁהַדְּרִישָׁה מְחַיֶּבֶת מַאֲמָץ אוֹ מַגְבִּילָה אוֹתוֹ, מִכָּל מָקוֹם, אֲנַחְנוּ מְצַמְצְמִים אֶת הַגֵּרוּי לַהִתְמָרְדוּת אוֹ לַהִתְמַרְמְרוּת, מִשּׁוּם שֶׁהוּא יוֹדֵעַ שֶׁהַדְּרִישָׁה הֶגְיוֹנִית וּרְצוּיָה. אָמְנָם רָצוּי מְאֹד שֶׁהַהַסְבָּרָה תִּהְיֶה שֶׁלֹא בִּשְׁעַת הַדְּרִישָׁה לְבַצֵּעַ פְּעֻלָּה מְסֻיֶּמֶת, אֶלָּא יֵשׁ לְהַקְדִּים הַסְבָּרָה בְּצוּרָה עֶקְרוֹנִית. וּמַדּוּעַ?

הַתְּשׁוּבָה: אָמְנָם הַהַסְבָּרָה תּוֹרֶמֶת לְהַגְבִּיר אֶת הָרָצוֹן, אוּלָם לְעֻמַּת זֹאת, אֲנַחְנוּ צְרִיכִים לָקַחַת בַּחֶשְׁבּוֹן שֶׁהַיֶּלֶד מְשֻׁחָד לִרְצוֹנוֹתָיו וְתַאֲוֹתָיו, וְאִם הַהַסְבָּרָה תִּהְיֶה דַּוְקָא כַּאֲשֶׁר הַיֶּלֶד נִדְרָשׁ לְבַצֵּעַ פְּעֻלָּה מְסֻיֶּמֶת וְהִיא לֹא תִהְיֶה נוֹחָה לַיֶּלֶד, הַיֶּלֶד עָלוּל לְפַתֵּחַ מַנְגְּנוֹן הִתְנַגְּדוּת לְהַסְבָּרָה, וְזֹאת מִשּׁוּם שֶׁלֹא נוֹחַ לוֹ לִשְׁמֹעַ הַסְבָּרָה מְחַיֶּבֶת, וּמִמֵּילָא הוּא לֹא יִזְדַּהֶה עִם הַהַסְבָּרָה. לְעֻמַּת זֹאת, אִם הַהַסְבָּרָה תִּהְיֶה מְצוּיָה תָמִיד וּלְלֹא קֶשֶׁר יָשִׁיר לְבִצּוּעַ פְּעֻלָּה מְסֻיֶּמֶת, הַסִּכּוּיִים שֶׁהַדְּבָרִים יִתְקַבְּלוּ בַּהֲבָנָה וּבְשִׂמְחָה רַבִּים הֵם.

לְדֻגְמָא: אִם רְצוֹנֵנוּ לְתָאֵר כַּמָּה חָשׁוּב שֶׁיּוֹשְׁבִים וְעוֹסְקִים בַּתּוֹרָה וְשֶׁאָדָם צָרִיךְ לְהִשְׁתַּדֵּל לִקְבֹּעַ עִתִּים לַתּוֹרָה וְכוּ' - אִם הַהַסְבָּרָה תִּהְיֶה לְלֹא קֶשֶׁר מִיָּדִי שֶׁמְּחַיֵּב, הַיֶּלֶד עָשׂוּי לְהַקְשִׁיב וְגַם לְהִזְדַּהוֹת עִם הַהַסְבָּרָה, וְכַמּוּבָן, שֶׁבְּבוֹא הָעֵת לְבַצֵּעַ הַנֶּאֱמַר, יֵקַל עָלָיו לְבַצֵּעַ זֹאת אֲפִלּוּ עִם הַסְבָּרָה קַלָּה, וְהַטַּעַם - מִשּׁוּם שֶׁזֶּה הִתְיַשֵּׁב עַל לִבּוֹ וְנַעֲשָׂה כְּמֻסְכָּמָה. מַה שֶּׁאֵין כֵּן אִם הַהַסְבָּרָה הָרִאשׁוֹנָה תִּהְיֶה סְמוּכָה לַדְּרִישָׁה מִמֶּנּוּ לָשֶׁבֶת וְלִלְמֹד, זֶה עָלוּל לְהִתָּקֵל בְּחֹסֶר שְׂבִיעוּת רָצוֹן, וַאֲפִלּוּ דְּחִיָּה שֶׁל הַהַסְבָּרָה. וְהַטַּעַם כַּנַּ"ל - שֹׁחַד הַתַּאֲווֹת שֶׁל הַיֶּלֶד וְהָרָצוֹן לְהִשְׁתַּחְרֵר מֵהָעֹל שֶׁל הַלִּמּוּד שֶׁהוּא נִדְרָשׁ כָּעֵת, גּוֹרְמִים לִדְחוֹת אֶת הַהַסְבָּרָה.

וּמְעַנְיֵן, שֶׁמִּשְׁמַעַת פֵּרוּשָׁהּ הֲבָנָה, כְּמוֹ שֶׁמְּפָרְשִׁים אֶת הַתֵּבוֹת "שְׁמַע יִשְׂרָאֵל" - קַבֵּל וְהָבֵן יִשְׂרָאֵל. וְזֶה רוֹמֵז לָנוּ, שֶׁמִּשְׁמַעַת שָׁרְשָׁהּ בַּהֲבָנַת הַנִּדְרָשׁ. הַקָּדוֹשׁ־בָּרוּךְ־הוּא יְזַכֵּנוּ שֶׁנִּשְׁמַע וְנָבִין אֶת נֶפֶשׁ הַיְלָדִים, וְשֶׁהַיְלָדִים יִשְׁמְעוּ מֵאִתָּנוּ וְיִשָּׁמְעוּ לָנוּ.

~ דוגמא אישית

אִם הַיֶּלֶד יִרְאֶה קַו בָּרוּר וְזֵהֶה בְּהִתְנַהֲגוּת הַהוֹרִים לְמַה שֶּׁהֵם דּוֹרְשִׁים מֵהַיֶּלֶד, לַיֶּלֶד יֵקַל לְקַבֵּל אֶת דִּבְרֵיהֶם וְלִהְיוֹת מְמֻשְׁמָע.

דְּהַיְנוּ, שֶׁכָּל דְּרִישׁוֹת הַהוֹרִים מֵהַיֶּלֶד תִּהְיֶינָה גְּלוּמוֹת בְּאִישִׁיּוּת הַהוֹרִים - אִם עַל יְדֵי שְׁאִיפָה נִרְאֵית לָעַיִן וְכָבוֹד גָּדוֹל לְאוֹתָן הַדְּרִישׁוֹת שֶׁהַהוֹרִים דּוֹרְשִׁים, וְאִם עַל יְדֵי מַעֲשִׂים בַּשֶּׁטַח. הוֹרִים הַדּוֹרְשִׁים מֵהַיֶּלֶד לְהִשְׁתַּדֵּל לְנַצֵּל זְמַנּוֹ לְלִמּוּד, עֲלֵיהֶם לְהִמָּנַע מִבִּזְבּוּז זְמַן בִּקְרִיאַת עִתּוֹן וְכַדּוֹמֶה, שֶׁהֲרֵי זֶה הַהֵפֶךְ מִמַּה שֶּׁהֵם דּוֹרְשִׁים מֵהַיֶּלֶד. וַאֲפִלּוּ בְּמִקְרֵה הַצֹּרֶךְ, כְּגוֹן שֶׁהֵם צְרִיכִים לָדַעַת מַשֶּׁהוּ חָשׁוּב, רָצוּי מְאֹד שֶׁלֹא יִהְיֶה לְעֵינֵי הַיֶּלֶד, אֶלָּא אַדְּרַבָּה, עֲלֵיהֶם לְהַרְאוֹת עַד כַּמָּה חָשׁוּב בְּעֵינֵיהֶם הַזְּמַן לְתוֹרָה - אִם עַל יְדֵי לִמּוּד עַצְמִי, אִם עַל יְדֵי הִשְׁתַּתְּפוּת בְּשִׁעוּרֵי תוֹרָה, וְאִם עַל יְדֵי נִצּוּל זְמַן לְמַעֲשִׂים טוֹבִים. וְכֵן גַּם הָאֵם תִּשְׁתַּדֵּל לְנַצֵּל אֶת זְמַנָּהּ לִדְבָרִים מוֹעִילִים, וְלֹא לְבַזְבֵּז אֶת זְמַנָּהּ בְּפִטְפּוּט עִם שְׁכֵנוֹת וְכַדּוֹמֶה, כִּי הַמֶּסֶר לַיֶּלֶד צָרִיךְ לִהְיוֹת תּוֹאֵם לַהִתְנַהֲגוּת בַּמְּצִיאוּת שֶׁל הַמּוֹסְרִים, דְּהַיְנוּ הַהוֹרִים, וְעַל יְדֵי הַהַתְאָמָה הַזּוֹ בֵּין הַמֶּסֶר לַמְּצִיאוּת, הַיֶּלֶד יָבִין שֶׁהַהוֹרִים אָכֵן מְשֻׁכְנָעִים שֶׁזּוֹ הַדֶּרֶךְ הַטּוֹבָה בְּיוֹתֵר, שֶׁהֲרֵי הוּא רוֹאֶה שֶׁהֵם מִתְאַמְּצִים לְבַצְּעָהּ בַּמְּצִיאוּת, וְאֵין זוֹ רַק תֵּיאוֹרְיָה נְבוּבָה הָרְחוֹקָה מִן הַמַּעֲשֶׂה, וְנוֹסָף לְכָךְ, שֶׁהוּא סָמוּךְ וּבָטוּחַ שֶׁהוֹרָיו יוֹדְעִים מַה שֶּׁהֵם עוֹשִׂים, וּמִמֵּילָא יֵקַל עָלָיו לְהִשָּׁמַע לְהוֹרָיו. מַה שֶּׁאֵין כֵּן אִם, חַס וְחָלִילָה, הַהוֹרִים עוֹשִׂים אֶת הַהֵפֶךְ מִמַּה שֶּׁהֵם "דּוֹרְשִׁים" לַיֶּלֶד וְדוֹרְשִׁים מֵהַיֶּלֶד, אֲזַי עֲלוּלָה לִהְיוֹת כְּמִין סְתִירָה בְּנֶפֶשׁ הַיֶּלֶד. הוּא יִשְׁאַל אֶת עַצְמוֹ: אִם בֶּאֱמֶת זֹאת הַדֶּרֶךְ, מַדּוּעַ הוֹרָיו לֹא מְבַצְּעִים וְלֹא מְכַבְּדִים אוֹתָהּ כָּרָאוּי, וְלֹא עוֹד, אֶלָּא שֶׁעוֹשִׂים אֶת הַהֵפֶךְ? כַּנִּרְאֶה שֶׁזֶּה רַק מֵהַשָּׂפָה וְלַחוּץ, אֵין זֶה הֶכְרֵחַ הַמְּצִיאוּת, וְאֶפְשָׁר בְּצוּרָה יוֹתֵר קַלָּה, וְאִם כֵּן, בִּשְׁבִיל מָה לְהִתְאַמֵּץ?!

לְדֻגְמָא: אִם הַהוֹרִים מְשַׁדְּרִים לַיֶּלֶד שֶׁעַל כָּל מַה שֶּׁאוֹכְלִים וְשׁוֹתִים צָרִיךְ לְבָרֵךְ וְשֶׁהַבְּרָכָה תִּהְיֶה בְּכַוָּנָה, וְכַאֲשֶׁר הֵם אוֹכְלִים, הֵם אֵינָם מְבָרְכִים, אוֹ שֶׁמְּבָרְכִים בְּלִי שׁוּם כַּוָּנָה - הַיֶּלֶד עָלוּל לְהִתְנַגֵּד לִשְׁמֹעַ בְּקוֹל הוֹרָיו, כֵּיוָן שֶׁיֵּשׁ סְתִירָה בֵּין הַתֵּיאוֹרְיָה לְבֵין הַמַּעֲשֶׂה כַּנַּ"ל. לָכֵן, חָכָם עֵינָיו בְּרֹאשׁוֹ, יַשְׂכִּילוּ הַהוֹרִים לִדְרֹשׁ בִּתְבוּנָה רַק מַה שֶּׁהֵם מְשֻׁכְנָעִים שֶׁאָכֵן זֶה טוֹב לַיֶּלֶד, וְשֶׁהֵם עַצְמָם יַרְאוּ דֻגְמָא אִישִׁית כַּנַּ"ל.

וּמְאֹד צָרִיךְ לְהִשְׁתַּדֵּל, שֶׁכָּל דְּרִישָׁה עֶקְרוֹנִית מֵהַיֶּלֶד תִּהְיֶה מְתֻכְנֶנֶת בְּעוֹד מוֹעֵד עַל כָּל צְדָדֶיהָ, וְלֹא לִדְרֹשׁ תּוֹךְ כְּדֵי מַחֲשָׁבָה מִיָּדִית, כִּי עֲלוּלִים לְאַבֵּד חֵלֶק נִכָּר מֵהַיְעִילוּת, וְלִפְעָמִים עֲלוּלָה לִהְיוֹת תּוֹצָאָה הֲפוּכָה. וְתָמִיד יֵשׁ לִזְכֹּר: לִכְבֹּשׁ עֶמְדָּה, צָרִיךְ תִּכְנוּן הֵיטֵב, וּכְכָל שֶׁהַהֲכָנָה תִּהְיֶה מְדֻקְדֶּקֶת - הַכִּבּוּשׁ יִהְיֶה יוֹתֵר קַל.

וּכְבָר אָמַר הַמְשׁוֹרֵר רַבֵּנוּ שְׁלֹמֹה אֶלְקַבֵּץ הַצְּפַתִּי: "סוֹף מַעֲשֶׂה - בְּמַחֲשָׁבָה תְּחִלָּה".

~ לא להרבות בפקדות ללא צורך

יֵשׁ לְמַעֵט בִּפְקֻדּוֹת, וּבִפְרָט פְּקֻדּוֹת שֶׁטַּעֲמָן אֵינוֹ נִכָּר לָעַיִן, וְקַל וָחֹמֶר שֶׁיֵּשׁ לְהַקְפִּיד שֶׁהַפְּקֻדָּה לֹא תֵּרָאֶה כְּאִינְטֶרֶסַנְטִית.

יָדוּעַ וּמְפֻרְסָם, שֶׁטֶּבַע בְּנֵי אָדָם לֶאֱהֹב אֶת הַחֹפֶשׁ, "עַבְדָּא בְּהֶפְקֵירָא נִיחָא לֵיהּ" (גיטין יג ע"א). כָּל פְּקֻדָּה - כּוֹבֶלֶת, וְהִיא בְּנִגּוּד לַנְּטִיָּה הַטִּבְעִית שֶׁל הָאָדָם. אָמְנָם אָסוּר לָתֵת לְשׁוּם אָדָם לָלֶכֶת בִּשְׁרִירוּת לִבּוֹ לְלֹא הַנְהָגָה כָּרָאוּי, וּלְשֵׁם כָּךְ זָכִינוּ לְקַבֵּל אֶת הַתּוֹרָה הַקְּדוֹשָׁה, שֶׁהִיא מוֹרָה לָנוּ אֶת הַדֶּרֶךְ אֲשֶׁר נֵלֵךְ בָּהּ וְאֶת הַמַּעֲשֶׂה אֲשֶׁר נַעֲשֶׂה, וְכָל הוֹרֶה מְצֻוֶּה לְהַנְהִיג אֶת בָּנָיו בַּמְּסִלָּה הָעוֹלָה בֵּית אֵל, וְהִיא הַדֶּרֶךְ הַטּוֹבָה - דֶּרֶךְ תּוֹרָתֵנוּ הַקְּדוֹשָׁה, אוּלָם עָלֵינוּ לְהַקְפִּיד "שֶׁלֹא לָתֵת פְּקֻדּוֹת לְלֹא צֹרֶךְ". אַף עַל פִּי שֶׁהַיֶּלֶד יוֹדֵעַ שֶׁעָלָיו לְצַיֵּת לְהוֹרָיו, מִכָּל מָקוֹם, הוּא מֵבִין שֶׁכָּל הוֹרָאָה יֵשׁ לָהּ סִבָּה, וְלָכֵן הוּא מְצַיֵּת לַהוֹרָאוֹת, אוּלָם אִם הַיֶּלֶד יַבְחִין בִּפְקֻדּוֹת קַטְנוּנִיּוֹת אוֹ אִינְטֶרֶסַּנְטִיּוֹת לְלֹא הַצְדָּקָה, זֶה עָלוּל לְפַתֵּח אֶצְלוֹ סְלִידָה, וְהוּא עָלוּל לִרְאוֹת בִּפְקֻדּוֹת אֵלּוּ כְּאָנֹכִיּוּת שֶׁל הַהוֹרִים גְּרֵידָא, וּמִמֵּילָא הוּא עָלוּל גַּם לְהִתְחַמֵּק וַאֲפִלּוּ לְסָרֵב, כִּי אֵין הוּא רוֹאֶה בַּפְּקֻדּוֹת כִּפְקֻדּוֹת הוֹרִים, אֶלָּא כִּפְקֻדּוֹת שֶׁל רוֹדָנִים, חַס וְחָלִילָה [אַף עַל פִּי שֶׁאֵין זֶה נָכוֹן], וְלָכֵן הוּא יְחַפֵּשׂ כָּל הִזְדַּמְּנוּת לִפְרֹק עֹל זֶה מֵעָלָיו.

לְדֻגְמָא: הָאָב יוֹשֵׁב לֶאֱכֹל עִם בָּנָיו סְבִיב הַשֻּׁלְחָן וּמְבַקֵּשׁ מֵאֶחָד מִבָּנָיו (לצורך הדוגמה נקרא לו ראובן): "רְאוּבֵן! הָבֵא אֶת הַסָּלָטִים מֵהַמִּטְבָּח!" הַיֶּלֶד הֵבִיא, וּמִיָּד הָאָב פּוֹקֵד שׁוּב: "הַגֵּשׁ לִי לְתוֹךְ הַצַּלַּחַת אֶת כָּל סוּגֵי הַסָּלָטִים!".

אִם אֵין סִבָּה הַנִּרְאֵית לָעַיִן שֶׁבְּגִינָהּ הָאָב לֹא יָכוֹל לְהַגִּישׁ לְעַצְמוֹ, הַיֶּלֶד עָלוּל לִרְאוֹת בְּבַקָּשָׁה זוֹ כְּדָבָר שֶׁאֵינוֹ נִצְרָךְ וְאֵינוֹ מֻצְדָּק, וּבְלִבּוֹ עָלוּל לִשְׁאֹל אֶת עַצְמוֹ: מַדּוּעַ אָבִי מִתְעַצֵּל לְהַגִּישׁ לְעַצְמוֹ, מָה הַבְּעָיָה - הֲרֵי הַכֹּל לְפָנָיו?! וּכְכָל שֶׁתִּרְבֶּינָה פְּקֻדּוֹת מֵעֵין אֵלֶּה, כָּךְ גְּדֵלִים הַסִּכּוּיִים לְרִפְיוֹן בְּמִשְׁמַעַת. אֵין זֶה אוֹמֵר שֶׁלֹא לָתֵת פְּקֻדּוֹת, אַדְּרַבָּה - הַיֶּלֶד צָרִיךְ לְקַבֵּל מָרוּת, אוּלָם יֵשׁ לְהִשְׁתַּדֵּל שֶׁהַפְּקֻדּוֹת תִּהְיֶינָה לְצֹרֶךְ הוֹגֵן.

לְדֻגְמָא: אִם הָאָב אָמַר לַבֵּן: הַגֵּשׁ לִי לְתוֹךְ הַצַּלַּחַת אֶת הַסָּלָטִים, וַאֲנִי בֵּינְתַיִם אַרְוִיחַ זְמַן, כָּךְ אוּכַל לְתַקֵּן לָכֶם אֶם הַמִּשְׂחָק שֶׁנִּשְׁבַּר - הַבֵּן יִשְׂמַח לְבַצֵּעַ אֶת הַמֻּטָּל עָלָיו. וְאִם הָאֵם תְּבַקֵּשׁ מִבְּנָהּ לִרְחֹץ כֵּלִים, וְהִיא תְּנַצֵּל אֶת הַזְּמַן לִתְפֹּר בְּגָדִים אוֹ לַעֲשׂוֹת מְלָאכָה אַחֶרֶת בַּבַּיִת, הַבֵּן יָבִין שֶׁזֶּה מַה שֶּׁצָּרִיךְ לִהְיוֹת, כִּי הוּא רוֹאֶה שֶׁאֵין זֶה נוֹבֵעַ מֵאָנֹכִיּוּת שֶׁל הַהוֹרִים, אֶלָּא אַדְּרַבָּה - מִתּוֹךְ שֻׁתָּפוּת בְּעֶזְרָה בַּבַּיִת, וְאַף עַל פִּי שֶׁאֵין לוֹ אַהֲבָה לִרְחֹץ כֵּלִים, מִכָּל מָקוֹם, הוּא לֹא יִתְנַגֵּד מִתּוֹךְ סְלִידָה מֵהוֹרָיו, שֶׁהֲרֵי אֵין הַבַּקָּשָׁה נוֹבַעַת מִתּוֹךְ אָנֹכִיּוּת.

~ להבחין בין בקשה לשאלה

אִם הַהוֹרִים בִּקְשׁוּ מֵהַיֶּלֶד דָּבָר מְסֻיָּם, הוּא מֵבִין שֶׁעָלָיו לְבַצֵּעַ. אִם הֵם יִשְׁאֲלוּ אוֹתוֹ הַאִם הוּא מַסְכִּים לַעֲשׂוֹת, הוּא יָבִין שֶׁיֵּשׁ לוֹ זְכוּת לְסָרֵב.

עַל הַהוֹרִים לְהָבִין, שֶׁכַּאֲשֶׁר הֵם נוֹתְנִים הוֹרָאָה לַיֶּלֶד, פֵּרוּשׁ הַדָּבָר, שֶׁעַל הַיֶּלֶד לְבַצֵּעַ אֶת הַנִּדְרָשׁ מִמֶּנּוּ. אוּלָם אִם הֵם שׁוֹאֲלִים אֶת הַיֶּלֶד אִם הוּא מַסְכִּים לְבַצֵּעַ אוֹ לֹא, פֵּרוּשׁ הַדָּבָר, שֶׁהֵם נוֹתְנִים לוֹ אֶת הַבְּחִירָה לְהַסְכִּים אוֹ לְסָרֵב. וְלָכֵן, אִם שׁוֹאֲלִים אֶת הַיֶּלֶד אִם הוּא מַסְכִּים אוֹ לֹא, אֵין לָהֶם לִרְאוֹת בְּסֵרוּב הַיֶּלֶד כְּחֹסֶר מִשְׁמַעַת, שֶׁהֲרֵי נָתְנוּ לוֹ הָרְשׁוּת גַּם לְסָרֵב, וְהוּא נִצֵּל אֶפְשָׁרוּת זוֹ בִּרְשׁוּתָם.

לְדֻגְמָא: אִם הַהוֹרִים מְבַקְשִׁים מֵהַיֶּלֶד: לֵךְ תְּלַוֶּה אֶת אָחִיךָ הַקָּטָן לַגָּן, אִם הַבֵּן יְסָרֵב - מֻצְדָּק הַדָּבָר לִרְאוֹת זֹאת כְּחֹסֶר מִשְׁמַעַת. אוּלָם אִם הֵם יִשְׁאֲלוּ אֶת הַבֵּן: הַאִם אַתָּה יָכוֹל לָקַחַת אֶת אָחִיךָ לַגָּן - אִם הוּא יַעֲנֶה בְּסֵרוּב, אֵין לִרְאוֹת זֹאת כְּחֹסֶר מִשְׁמַעַת, וּמַדּוּעַ? מָה הַהֶבְדֵּל?

הַתְּשׁוּבָה: בַּמִּקְרֶה הָרִאשׁוֹן הָיְתָה הוֹרָאָה וְלֹא נִתְּנָה הַבְּחִירָה לְסָרֵב, וְלָכֵן אִם סֵרַב, זֶה חֹסֶר מִשְׁמַעַת. מַה שֶּׁאֵין כֵּן בַּמִּקְרֶה הַשֵּׁנִי - לֹא הָיְתָה הוֹרָאָה, אֶלָּא שְׁאֵלָה, וְנִתְּנָה לַיֶּלֶד הַבְּחִירָה לְהַסְכִּים אוֹ לְסָרֵב, וְלָכֵן אֵין לִרְאוֹת בַּסֵּרוּב חֹסֶר מִשְׁמַעַת.

יַשְׂכִּילוּ הַהוֹרִים, עוֹד לִפְנֵי שֶׁמְּדַבְּרִים עִם בְּנָם, שֶׁיֵּדְעוּ בְּשִׂכְלָם אִם הֵם מִתְכַּוְּנִים לְהוֹרוֹת אוֹ לִשְׁאֹל, דְּהַיְנוּ, הַאִם רוֹצִים לָתֵת לַיֶּלֶד אֶפְשָׁרוּת לְסָרֵב אוֹ לֹא, וּבָזֶה יִמְנְעוּ אִי־נְעִימוּת וְחֹסֶר מִשְׁמַעַת מֵהַיֶּלֶד.

~ להמנע מסירוב ללא צורך

כַּאֲשֶׁר יֵשׁ לְךָ סָפֵק אִם לְהַסְכִּים לַבֵּן - אַל תַּעֲנֶה בְּסֵרוּב, אֶלָּא אֱמֹר: כָּרֶגַע אֵין לִי תְּשׁוּבָה, רְצוֹנִי לַחְשֹׁב עוֹד קְצָת.

יֶשְׁנָהּ תּוֹפָעָה מְצוּיָה אֶצְלֵנוּ הַהוֹרִים [וְגַם כּוֹתֵב הַשּׁוּרוֹת בִּכְלָל], שֶׁכַּאֲשֶׁר הַיֶּלֶד מְבַקֵּשׁ בַּקָּשָׁה מְסֻיֶּמֶת, אֲנַחְנוּ עוֹנִים מִיָּד תְּשׁוּבָה שְׁלִילִית, אֲפִלּוּ שֶׁעֲדַיִן לֹא חָשַׁבְנוּ לְרֶגַע הַאִם בֶּאֱמֶת יֵשׁ לִדְחוֹת אֶת בַּקָּשַׁת הַיֶּלֶד עַל הַסַּף לְלֹא שִׁקּוּל דַּעַת? אוּלַי הַפַּעַם בַּקָּשַׁת הַיֶּלֶד מְאֹד הֶגְיוֹנִית, וְנִתֶּנֶת לְבִצּוּעַ, וְרָאוּי לְמַלֵּא בַּקָּשָׁתוֹ? כָּךְ קוֹרֶה פְּעָמִים לֹא מְעַטּוֹת, וְנִשְׁאֶלֶת הַשְּׁאֵלָה: מַדּוּעַ? הַתְּשׁוּבָה הִיא: אֲנַחְנוּ נִמְצָאִים בְּלַחַץ וְאֵינֶנּוּ מְעֻנְיָנִים "לִשְׁבֹּר אֶת הָרֹאשׁ בְּבַקָּשׁוֹת הַיֶּלֶד", יֵשׁ לָנוּ מַה לַּעֲשׂוֹת מִלְּבַד הַבַּקָּשׁוֹת שֶׁלּוֹ, וּבִפְרָט שֶׁזֶּה עָלוּל לִגְרֹר בַּקָּשׁוֹת נוֹסָפוֹת. "נוּ, לְמִי יֵשׁ רֹאשׁ בִּשְׁבִיל כָּל הַבַּקָּשׁוֹת הָאֵלֶּה?!"

הַאִם זֶה נָכוֹן לַעֲשׂוֹת כָּךְ? הַאִם זֶה "יַחֲסֹךְ לָנוּ כְּאֵבֵי רֹאשׁ"?

הַתְּשׁוּבָה: אֵין זֶה נָכוֹן, וּבָזֶה לֹא נַחֲסֹךְ מְאוּמָה, וּמַדּוּעַ? הֲרֵי אֲנַחְנוּ מְקַצְּרִים אֶת הַדֶּרֶךְ! תְּשׁוּבָה: אָמְנָם לְרֶגַע אֲנַחְנוּ מְקַצְּרִים אֶת הַדֶּרֶךְ, אוּלָם עָלֵינוּ לָדַעַת, שֶׁכַּאֲשֶׁר דּוֹחִים יֶלֶד עַל הַסַּף בְּלִי שׁוּם הִגָּיוֹן, הַיֶּלֶד אֵינוֹ מֵבִין מַדּוּעַ, וּבְתוֹךְ לִבּוֹ הוּא תָּמֵהַּ עַל־כָּךְ, וּכְכָל שֶׁאֲנַחְנוּ נַחֲזֹר עַל סֵרוּב בִּלְתִּי הֶגְיוֹנִי, הַיֶּלֶד יִתְמַהּ וְיִתְמַרְמֵר יוֹתֵר, וְאָז זֶה עָלוּל לִגְרֹר אֶת הַיֶּלֶד לְוִכּוּחַ עִם הוֹרָיו - מַדּוּעַ לֹא? מַה בִּקַּשְׁתִּי בְּסַךְ הַכֹּל? מַה מַּפְרִיעַ לָכֶם? וְגַם אִם הַיֶּלֶד לֹא יְבַטֵּא זֹאת בְּפִיו, הוּא עָלוּל לַעֲשׂוֹת מַעֲשִׂים בַּסֵּתֶר שֶׁאֵין רוּחַ הַהוֹרִים נוֹחָה מֵהֶם, וְלִפְעָמִים, אַף שֶׁיֵּדַע שֶׁמַּעֲשָׂיו יִתְגַּלּוּ, הוּא יַעֲשֶׂה אוֹתָם. וּבְמִקְרֶה כָּזֶה יִקְשֶׁה מְאֹד עַל הַהוֹרִים לְהִתְיַחֵס בְּצוּרָה מַתְאִימָה - כִּי מִצַּד אֶחָד זֶה חֹסֶר מִשְׁמַעַת וְזֶה עָלוּל לִגְרֹם לְהֶפְקֵרוּת, אוּלָם מֵאִידָךְ גִּסָּא - מַעֲשֵׂה הַיֶּלֶד לִכְאוֹרָה מֻצְדָּק בַּשֵּׂכֶל הַפָּשׁוּט, אִם לֹא נְקַשֵּׁר אֶת הַמַּעֲשֶׂה לַקְּפִידָא שֶׁל הַמִּשְׁמַעַת, כִּי לֹא מוּבָן מַדּוּעַ דָּחוּ אוֹתוֹ הַהוֹרִים. נִמְצָא, שֶׁהַהוֹרִים יַעַמְדוּ בִּמְבוּכָה הַאִם יֵשׁ צֹרֶךְ לְהַעֲנִישׁ אוֹ לֹא? אָמְנָם בְּמִקְרֶה כָּזֶה רָצוּי לָתֵת הַרְגָּשָׁה שֶׁלֹא יוֹדְעִים מִן הַמַּעֲשֶׂה אוֹ שֶׁשָּׁכַחְנוּ מִמֶּנּוּ.

אוּלָם לְהַבָּא, עַל הַהוֹרִים לְהִזָּהֵר מִמִּשְׁגֶּה כְּעֵין זֶה, אֶלָּא אַדְּרַבָּה, עֲלֵיהֶם לְהִתְיַחֵס לְבַקָּשׁוֹת הַיֶּלֶד וּלְהִשְׁתַּדֵּל כְּמֵיטַב יְכָלְתָּם לַעֲנוֹת בְּצוּרָה הֶגְיוֹנִית - אִם לְחִיּוּב וְאִם לִשְׁלִילָה. וְאֵין לָהֶם מַה לַּחְשֹׁשׁ שֶׁהַיֶּלֶד יַרְבֶּה בְּבַקָּשׁוֹת, כֵּיוָן שֶׁהַיֶּלֶד קוֹלֵט בְּמֶשֶׁךְ הַזְּמַן אֶת הָעֶקְרוֹנוֹת שֶׁהוֹרָיו עוֹמְדִים עֲלֵיהֶם, וּמִמֵּילָא הוּא יַשְׂכִּיל לְבַקֵּשׁ בְּהֶתְאֵם לָעֶקְרוֹנוֹת וְלֹא מֵעֵבֶר לְכָךְ, וְגַם נַרְוִיחַ שֶׁלֹא נִגְרֹם גֵּרוּי לְאִי מִשְׁמַעַת וְאִי שֶׁקֶט נַפְשִׁי. אַדְּרַבָּה - הַיֶּלֶד יוֹדֵעַ אֶת הַהִגָּיוֹן שֶׁאַחֲרֵי תְשׁוּבוֹת הוֹרָיו, וְגַם יֵדַע הֵיטֵב שֶׁאֵין הֵם מְמַהֲרִים לִשְׁלֹל לְלֹא סִבָּה, וְלָכֵן הוּא רָגוּעַ בְּיָדְעוֹ שֶׁלֹא "הִפְסִיד" מְאוּמָה. וְגַם בְּמִקְרֶה שֶׁאֵין לָנוּ תְּשׁוּבָה מֻחְלֶטֶת, אֵין זֶה בּוּשָׁה לוֹמַר לַיֶּלֶד: "כָּרֶגַע אֵין לִי תְשׁוּבָה בְּרוּרָה, אֲנִי רוֹצֶה לַחְשֹׁב." אַדְּרַבָּה, הִתְיַחֲסוּת בְּכֹבֶד רֹאשׁ לְבַקָּשׁוֹת הַיֶּלֶד מַגְבִּירָה אֶת אֵמוּנוֹ שֶׁל הַיֶּלֶד בְּהוֹרָיו, בְּיָדְעוֹ שֶׁהֵם אַחֲרָאִיִּים לְמוֹצָא פִיהֶם.

~ להיות החלטיים

חֹסֶר הֶחְלֵטִיּוּת שֶׁל הַהוֹרִים עֲלוּלָה לִיצֹר אִי רְגִיעָה נַפְשִׁית אֵצֶל הַיֶּלֶד.

כְּהֶמְשֵׁךְ לַנִּכְתַּב לְעֵיל - שֶׁלֹא לְהַרְבּוֹת בִּפְקֻדּוֹת לְהַבְחִין בֵּין בַּקָּשָׁה לִשְׁאֵלָה וְלֹא לְהַרְבּוֹת בְּסֵרוּב לְלֹא טַעַם - עַתָּה עָלֵינוּ לָתֵת אֶת דַּעְתֵּנוּ לִהְיוֹת הֶחְלֵטִיִּים בִּתְשׁוּבוֹתֵינוּ וְלֹא לְהַסֵּס, וְאַף עַל פִּי שֶׁהִקְפַּדְנוּ לְהוֹרוֹת לַיֶּלֶד אוֹ לְסָרֵב בְּצוּרָה הֶגְיוֹנִית, עָלֵינוּ לָקַחַת בַּחֶשְׁבּוֹן שֶׁלַּיֶּלֶד יֵשׁ יֵצֶר לְשׁוֹבְבוּת וְרָצוֹן עַז לַעֲשׂוֹת כִּרְצוֹנוֹ, וְאִם הַיֶּלֶד יָבִין מִתּוֹךְ תְּשׁוּבוֹת הַהוֹרִים שֶׁהֵם מְהַסְּסִים, הוּא עָלוּל לְהַפְעִיל לַחַץ עֲלֵיהֶם כְּדֵי שֶׁיַּסְכִּימוּ לְמַלֹאת אֶת בַּקָּשָׁתוֹ, וְאָז נוֹצָר אִי־שֶׁקֶט נַפְשִׁי לַהוֹרִים וְלַיֶּלֶד. לַהוֹרִים - מִשּׁוּם שֶׁהֵם עוֹמְדִים מוּל לַחַץ הַיֶּלֶד, וְכָל הוֹרֶה כּוֹאֵב לוֹ לְסָרֵב לְיַלְדּוֹ שֶׁכָּל כָּךְ רוֹצֶה שֶׁיְּמַלְּאוּ אֶת בַּקָּשָׁתוֹ. וּלְעֻמַּת זֹאת הַיֶּלֶד נִמְצָא בְּאִי־שֶׁקֶט נַפְשִׁי, כֵּיוָן שֶׁיֵּשׁ לוֹ סָפֵק אוּלַי הוּא "לֹא מַסְפִּיק לָחַץ" אֶת הוֹרָיו כְּדֵי שֶׁיַּסְכִּימוּ לְמַלֹאת אֶת בַּקָּשָׁתוֹ, וְלָכֵן כְּדַאי לְהַמְשִׁיךְ לִלְחֹץ. וּמִמֵּילָא סָבִיר לְהַנִּיחַ שֶׁיִּהְיֶה מֶתַח בֵּין הַהוֹרִים לַיֶּלֶד, וּמִשָּׁם הַדֶּרֶךְ קְרוֹבָה מְאֹד לְאִי מִשְׁמַעַת.

לְעֻמַּת זֹאת, אִם הוּא יוֹדֵעַ שֶׁהוֹרָיו הֶחְלֵטִיִּים, הוּא לֹא יְנַסֶּה לִלְחֹץ עֲלֵיהֶם, מִשּׁוּם שֶׁהוּא יוֹדֵעַ שֶׁאֵין טַעַם לִלְחֹץ, וּכְמוֹ כֵן כַּאֲשֶׁר הַהוֹרִים יְבַקְשׁוּ מִמֶּנּוּ לְבַצֵּעַ פְּעֻלָּה מְסֻיֶּמֶת, הוּא לֹא יִתְחַמֵּק, בְּיָדְעוֹ שֶׁהוֹרָיו הֶחְלֵטִיִּים.

~ להיות עקביים

{P עִקְבִיּוּת הִנָּהּ עֲמִידָה בַּהֶסְכֵּמִים אוֹ בַּנְּהָלִים בְּצוּרָה רְצוּפָה. P אִי עִקְבִיּוּת עֲלוּלָה לִבְקֹעַ סֶדֶק בָּאֵמוּן וּבַמִּשְׁמַעַת שֶׁל הַיֶּלֶד.}

לְהִשְׁתַּדֵּל לַעֲמֹד וּלְבַצֵּעַ הֶסְכֵּמִים שֶׁבֵּין הַהוֹרִים לַיֶּלֶד בְּצוּרָה רְצוּפָה, לְלֹא שִׁנּוּיִים בִּלְתִּי מֻצְדָּקִים אוֹ שֶׁאֵינָם מְחֻיְּבֵי הַמְּצִיאוּת. אִי עִקְבִיּוּת עֲלוּלָה לִגְרֹם לַיֶּלֶד קְרִירוּת וְאִי־רָצוֹן לַעֲמֹד בַּדְּרִישׁוֹת שֶׁהַהוֹרִים דּוֹרְשִׁים מִמֶּנּוּ. הַקְּרִירוּת תִּתְבַּטֵּא גַּם בַּדְּרִישׁוֹת שֶׁבָּהֶם הִפְגִּינוּ חֹסֶר עִקְבִיּוּת. וּמוּבָן מֵאֵלָיו, שֶׁהַיֶּלֶד יִתְנַהֵג בְּאוֹתָהּ צוּרָה. וְגַם בִּדְרִישׁוֹת חֲדָשׁוֹת צָפוּי שֶׁהַיֶּלֶד לֹא יַקְפִּיד עַל בִּצּוּעָן, מִשּׁוּם שֶׁהוּא יִתְרַגֵּל לְכָךְ שֶׁהַהוֹרָאוֹת לֹא מְחַיְּבוֹת.

לְדֻגְמָא: הָאָב קָבַע עִם הַיֶּלֶד שֶׁהוּא יִלְמַד אוֹתוֹ כָּל יוֹם מֵהַשָּׁעָה 6:30 עַד הַשָּׁעָה 7:00, וְלָכֵן הוּא מְבַקֵּשׁ, שֶׁהַבֵּן יָכִין אֶת עַצְמוֹ מִבְּעוֹד מוֹעֵד, שֶׁכַּאֲשֶׁר הָאָב יָבוֹא - יֵשְׁבוּ מִיָּד לִלְמֹד, בְּלִי צֹרֶךְ בַּהֲכָנוֹת נוֹסָפוֹת. וְהִנֵּה, בַּיּוֹם הָרִאשׁוֹן הָאָב מַגִּיעַ בַּזְּמַן, וְהַכֹּל מִתְנַהֵל כַּשּׁוּרָה; הֵם לוֹמְדִים בְּצַוְתָּא כַּמְתֻכְנָן, וְאוּלָם בַּיָּמִים שֶׁלְּאַחַר מִכֵּן, הָאָב מַגִּיעַ בְּאִחוּר, וְאִלּוּ הַבֵּן כְּבָר מְחַכֶּה מֵהַשָּׁעָה הַיְעוּדָה, וְכַמּוּבָן שֶׁזְּמַנּוֹ הוֹלֵךְ לְלֹא תַכְלִית. זוֹהִי דֻגְמָא לְאִי־עִקְבִיּוּת שֶׁל הָאָב, שֶׁכְּתוֹצָאָה מִכָּךְ הַבֵּן עָלוּל לְהַזְנִיחַ אֶת הַקְּבִיעוּת בֵּינוֹ לְבֵין הָאָב, כֵּיוָן שֶׁהָאָב לֹא מַגִּיעַ בְּאֹפֶן עִקְבִי בַּשָּׁעָה הַמֻּסְכֶּמֶת, וְגַם כַּאֲשֶׁר הָאָב יְבַקֵּשׁ מִבְּנוֹ לְהַקְפִּיד לִהְיוֹת בַּשָּׁעָה הַיְעוּדָה, הַבֵּן עָלוּל לְזַלְזֵל בִּדְרִישָׁה זוֹ, כֵּיוָן שֶׁהוּא רוֹאֶה שֶׁאָבִיו אֵינוֹ עוֹמֵד בְּדִבּוּרוֹ, וּמִכָּאן - הַדֶּרֶךְ קְצָרָה לְחֹסֶר מִשְׁמַעַת.

לָכֵן יַשְׂכִּיל הָאָב לַחְשֹׁב עוֹד לִפְנֵי שֶׁיִּדְרֹשׁ מִבְּנוֹ דְּרִישָׁה מְסֻיֶּמֶת, הַאִם הוּא יָכוֹל לִהְיוֹת עִקְבִי, אוֹ שֶׁמֶּא עָלוּל הוּא לֹא לַעֲמֹד בִּדְרִישָׁה זוֹ כְּדֻגְמַת הַמִּקְרֶה הַנַּ"ל. וְאִם הוּא חוֹשֵׁשׁ שֶׁמֶּא הוּא לֹא יוּכַל לִהְיוֹת עִקְבִי, הָיָה עָדִיף שֶׁהָאָב לֹא יִדְרֹשׁ מֵהַבֵּן לַעֲמֹד בִּזְמַן קָבוּעַ כְּדֵי לִלְמֹד, אִם הוּא יוֹדֵעַ שֶׁלֹא יוּכַל לַעֲמֹד בָּזֶה. לָכֵן בְּמִקְרֶה כָּזֶה עָדִיף לוֹמַר לַבֵּן: אֲנִי אֶשְׁתַּדֵּל לִלְמֹד אִתְּךָ כָּל יוֹם שֶׁאוּכַל, וּמִכָּל מָקוֹם תִּשְׁתַּדֵּל לְהִתְפַּנּוֹת בְּאֹפֶן מִיָּדִי מֵעִסּוּקֶיךָ, כַּאֲשֶׁר אֲנִי אַזְמִין אוֹתְךָ לִלְמֹד אִתִּי.

אוֹתוֹ עִקָּרוֹן, גַּם כַּאֲשֶׁר קוֹבְעִים עִם הַבֵּן שֶׁבְּכָל יוֹם אוֹכְלִים אֲרוּחַת צָהֳרַיִם בְּשָׁעָה מְסֻיֶּמֶת, לְמָשָׁל בְּשָׁעָה 1:30, וְלָכֵן מְבַקְשִׁים שֶׁיַּגִּיעַ בְּשָׁעָה 1:25 כְּדֵי שֶׁיֹּאכַל בַּזְּמַן. אִם הָאֵם לֹא תָכִין בַּזְּמַן אֶת הָאֲרוּחָה, הַבֵּן עָלוּל לְהַזְנִיחַ אֶת הַהֶסְכֵּם, כֵּיוָן שֶׁהָאֵם בְּעַצְמָהּ אֵינָהּ עוֹמֶדֶת בְּמַה שֶּׁהִיא דָּרְשָׁה, לָכֵן חָשׁוּב מְאֹד לִהְיוֹת עִקְבִי בְּכָל דְּרִישָׁה מֵהַיֶּלֶד. וְאִם יֵשׁ סָפֵק שֶׁמֶּא לֹא נִהְיֶה עִקְבִיִּים, עָדִיף שֶׁלֹא לִקְבֹּעַ זְמַן, אֶלָּא לְבַקֵּשׁ, שֶׁכַּאֲשֶׁר נִקְרָא לוֹ, שֶׁיִּשְׁתַּדֵּל שֶׁלֹא לְהִתְעַכֵּב.

כַּיּוֹצֵא בָזֶה, כַּאֲשֶׁר הָאָב מְחַיֵּב אֶת הַבֵּן לְהַגִּיעַ לַתְּפִלָּה, עָלָיו לִהְיוֹת עִקְבִי בְּכָךְ, וְלֹא בְּצוּרָה שֶׁל דִּלּוּג יוֹם כֵּן - יוֹמַיִם לֹא וְכַדּוֹמֶה, כִּי זֶה עָלוּל לְהָבִיא רִפְיוֹן. אוֹ כַּאֲשֶׁר נוֹחַ לָאָב - אָז הוּא מְחַיֵּב אֶת בְּנוֹ, וְכַאֲשֶׁר לֹא נוֹחַ לוֹ - הוּא אוֹמֵר לוֹ: שֵׁב בַּבַּיִת, לֹא נוֹרָא. אֶלָּא חַיָּב הָאָב לִזְכֹּר: אִם הוּא מַרְאֶה לוֹ שֶׁזֶּה חוֹבָה, עָלָיו לַעֲשׂוֹת זֹאת כְּחוֹבָה בְּכָל מַצָּב.

וְעַתָּה נִשְׁאַל אֶת הַשְּׁאֵלָה הַבָּאָה: אֵיךְ יִתָּכֵן שֶׁנַּשְׁכִּיב יֶלֶד לִישֹׁן בְּשָׁעוֹת שׁוֹנוֹת וְנִקְרָא לָזֶה עִקְבִיּוּת, וּבְאוֹתָהּ דֻּגְמָא נִקְרָא לָזֶה חֹסֶר עִקְבִיּוּת?

תְּשׁוּבָה: אִם קָבַעְנוּ עִם הַבֵּן שֶׁכָּל יוֹם הוּא יִישַׁן בְּשָׁעָה מְסֻיֶּמֶת, לְדֻגְמָא בְּשָׁעָה 9:00, וְלֹא עָמַדְנוּ עַל כָּךְ שֶׁיִּישַׁן בַּשָּׁעָה הַנְּקוּבָה, אֶלָּא פַּעַם הִשְׁכַּבְנוּ אוֹתוֹ בְּ-9:00 וּפַעַם בְּשָׁעָה אַחֶרֶת - זוֹהִי חֹסֶר עִקְבִיּוּת. אוּלָם אִם נְבַקֵּשׁ מֵהַבֵּן שֶׁיִּישַׁן עֶשֶׂר דַּקּוֹת אַחֲרֵי שֶׁנְּבַקֵּשׁ מִמֶּנּוּ לִישֹׁן - אֲפִלּוּ אִם נַשְׁכִּיב אוֹתוֹ לִישֹׁן בְּשָׁעוֹת שׁוֹנוֹת, אֵין זֶה חֹסֶר עִקְבִיּוּת, אֶלָּא אַדְּרַבָּה - אִם הוּא יָשֵׁן עֶשֶׂר דַּקּוֹת אַחֲרֵי שֶׁנְּבַקֵּשׁ מִמֶּנּוּ לִישֹׁן - זוֹהִי עִקְבִיּוּת, וּמַדּוּעַ?

הַתְּשׁוּבָה: הָעִקְבִיּוּת נִמְדֶּדֶת לְפִי סוּג הַדְּרִישָׁה. בְּמִקְרֶה א' הַיֶּלֶד נִדְרַשׁ לִישֹׁן בְּשָׁעָה מְסֻיֶּמֶת קְבוּעָה - וַאֲנַחְנוּ לֹא הָיִינוּ עִקְבִיִּים לְהַשְׁכִּיבוֹ בַּשָּׁעָה שֶׁנִּדְרְשָׁה, וְאִלּוּ בְּמִקְרֶה ב' בִּקַּשְׁנוּ שֶׁהַזְּמַן שֶׁיִּישַׁן יִהְיֶה תוֹךְ עֶשֶׂר דַּקּוֹת מֵהַבַּקָּשָׁה, וְלֹא בִקַּשְׁנוּ בִּזְמַן מְסֻיָּם שֶׁיִּישַׁן. אִם כֵּן, כָּל זְמַן שֶׁאֲנַחְנוּ עוֹמְדִים עַל הַדְּרִישָׁה שֶׁדָּרַשְׁנוּ, דְּהַיְנוּ שֶׁתּוֹךְ עֶשֶׂר דַּקּוֹת הוּא יֵלֵךְ לִישֹׁן - זוֹהִי עִקְבִיּוּת, מִשּׁוּם שֶׁבִּדְרִישָׁה זוֹ הָעִקָּר הוּא שֶׁלֹא יַעַבְרוּ יוֹתֵר מֵעֶשֶׂר דַּקּוֹת.

יֵשׁ לְהַדְגִּישׁ, שֶׁעִקְבִיּוּת אֵינָהּ רַק בִּדְרִישׁוֹת. הָעִקְבִיּוּת צְרִיכָה לָבוֹא לִידֵי בִטּוּי בְּכָל הַנְהָגָה, לְדֻגְמָא: אִם הִתְחַלְנוּ בְּמִבְצַע קְרִיאַת שְׁמַע שֶׁעַל הַמִּטָּה וְהִתְחַלְנוּ לִקְרֹא עִם הַיֶּלֶד קְרִיאַת שְׁמַע, עָלֵינוּ לְהִשְׁתַּדֵּל לִהְיוֹת עִקְבִיִּים לִקְרֹא אִתּוֹ מִדֵּי יוֹם בְּיוֹמוֹ עַד סִיּוּם זְמַן הַמִּבְצָע, וְלֹא בְדִלּוּגִים, וְכֵן עַל זוֹ הַדֶּרֶךְ.

~ להכיר את כוחות הילד הנפשיים והגופניים

{P יֵשׁ לְהַקְפִּיד שֶׁהַדְּרִישׁוֹת מֵהַיֶּלֶד תִּהְיֶינָה לְפִי כֹּחוֹ, דְּהַיְנוּ שֶׁהוּא יָכוֹל לְבַצֵּעַ אוֹתָן לְלֹא מַאֲמָץ מְיֻחָד. P דְּרִישׁוֹת [בְּאֹפֶן קָבוּעַ] שֶׁטְּעוּנוֹת מַאֲמָץ מְיֻחָד עֲלוּלוֹת לִגְרֹם לִשְׁחִיקָה נַפְשִׁית שֶׁל הַיֶּלֶד.}

כַּאֲשֶׁר אֲנַחְנוּ עוֹלִים בַּמַּעֲלִית, אֲנַחְנוּ רוֹאִים שֶׁלֶט שֶׁתָּכְנוֹ: "אֶפְשָׁר לְהַעֲמִיס עַד כָּךְ וְכָךְ קִילוֹגְרַם. אֵין לַעֲבֹר אֶת הַמִּשְׁקָל הַמְצֻיָּן". מַהִי הַסִּבָּה?

הַתְּשׁוּבָה פְּשׁוּטָה: אִם נַעֲמִיס עַל הַמַּעֲלִית יוֹתֵר מִיכָלְתָּהּ, הִיא לֹא תַעֲלֶה, אֶלָּא אַדְּרַבָּה, עֲלוּלָה הִיא לְהִתְקַלְקֵל. כָּךְ עָלֵינוּ לָדַעַת, שֶׁלְּכָל אָדָם יֵשׁ כֹּחַ סֵבֶל מֻגְבָּל, וְאָסוּר לָנוּ לִלְחֹץ אוֹתוֹ יוֹתֵר מִזֶּה, וַאֲפִלּוּ לִדְבָרִים חִיּוּבִיִּים. וְעַל אַחַת כַּמָּה וְכַמָּה בְּיֶלֶד קָטָן, שֶׁהוּא מֻגְבָּל בַּיְכֹלֶת הַנַּפְשִׁית וְהַגּוּפָנִית, וְנוֹסָף לְכָךְ הַיֶּלֶד אֵינוֹ יוֹדֵעַ לְבַטֵּא אֶת הַבְּעָיָה. דְּהַיְנוּ, הַבּוֹגֵר יָכוֹל לְהַבְחִין אֶת מְקוֹר הַבְּעָיָה, שֶׁהִיא אִי יְכֹלֶת לַעֲמֹד בָּאֶתְגָּר שֶׁהֻצַּב בְּפָנָיו מִשּׁוּם שֶׁהוּא מֵעַל כֹּחוֹ, וּמִמֵּילָא הוּא יֵדַע לְהַבִּיעַ זֹאת. לְעֻמַּת זֹאת, הַיֶּלֶד לֹא יוּכַל לְהַבְחִין שֶׁהוּא מֻגְבָּל בְּיַחַס לַדְּרִישָׁה. וְכֵיוָן שֶׁאֵינוֹ יוֹדֵעַ לְבַטֵּא זֹאת, הוּא יָגִיב בְּצוּרָה בִּלְתִּי מְזַהָה אֶת בְּעָיָתוֹ. וְיוֹתֵר גָּרוּעַ - כַּאֲשֶׁר הוּא עַצְמוֹ אֵינוֹ מוּדָע שֶׁזֶּה נוֹבֵעַ מֵחֹסֶר כֹּחַ סֵבֶל, הוּא מְפַתֵּחַ רִגְשֵׁי נְחִיתוּת. כָּךְ אוֹ כָּךְ - אֲנַחְנוּ חֲשׂוּפִים לְנִגּוּד בֵּינֵינוּ לַיֶּלֶד, שֶׁלֹא תָמִיד מֻבְטָח שֶׁנֵּדַע אֶת הַסִּבָּה, וְכַמּוּבָן שֶׁמִּכָּאן הַדֶּרֶךְ קְצָרָה מְאֹד לְהַגִּיעַ לְחֹסֶר מִשְׁמַעַת שֶׁל הַיֶּלֶד. וּמַה יַּעֲשֶׂה הַבֵּן וְלֹא יֶחֱטָא?!

לְדֻגְמָא: אֲנַחְנוּ מְבַקְשִׁים מֵהַיֶּלֶד שֶׁיִּשְׁתַּדֵּל לְהִסְתַּכֵּל בַּסִּדּוּר בְּמֶשֶׁךְ כָּל הַתְּפִלָּה וְלֹא יִגְרַע אֶת עֵינוֹ מֵהַסִּדּוּר לְרֶגַע, וְאִם יִגְרַע אֶת עֵינוֹ, הוּא יְקַבֵּל עֹנֶשׁ. יָדוּעַ הַדָּבָר, שֶׁיֶּלֶד קָטָן אֵינוֹ מְסֻגָּל לַעֲשׂוֹת זֹאת [הַלְוַאי שֶׁאֲנַחְנוּ הַמְבֻגָּרִים נַצְלִיחַ], וְהָאָב לוֹחֵץ וּמַעֲנִישׁ, וְהַבֵּן אֵינוֹ מַצְלִיחַ לְהַתְמִיד וּלְהִסְתַּכֵּל בַּסִּדּוּר, וְחוֹזֵר חָלִילָה - הָאָב לוֹחֵץ וּמַעֲנִישׁ וְכוּ'. זוֹ טָעוּת, כִּי זֶה מֵעַל כֹּחוֹ שֶׁל הַיֶּלֶד, וְזֶה עָלוּל לִיצֹר הִתְמַרְמְרוּת וְגַם חֹסֶר מִשְׁמַעַת, כִּי עֲלוּלָה לְהִמָּאֵס לַבֵּן הַמַּלְכֹּדֶת שֶׁהוּא נָתוּן בָּהּ וְשֶׁאֵינוֹ יָכוֹל לָצֵאת מִמֶּנָּה. בִּמְקוֹם זֶה, עָלֵינוּ לִדְרֹשׁ מִמֶּנּוּ זְמַן קָצָר שֶׁהוּא בְּוַדַּאי יָכוֹל לַעֲמֹד בְּכָךְ, אוֹ לְחִלּוּפִין - בִּמְקוֹם לְאַיֵּם נוּכַל לְבַקֵּשׁ, וּמִדֵּי פַּעַם, כַּאֲשֶׁר רוֹאִים שֶׁמַּבָּטוֹ שֶׁל הַיֶּלֶד מְשׁוֹטֵט מִחוּץ לַסִּדּוּר, אֶפְשָׁר לְהַגִּישׁ אֵלָיו בַּחֲבִיבוּת אֶת הַסִּדּוּר, וּלְצַיֵּן בְּאֶצְבַּע הֵיכָן נִמְצָא שְׁלִיחַ צִבּוּר.

דֻּגְמָא נוֹסֶפֶת: מְבַקְשִׁים מֵהַיֶּלֶד לָקוּם מֻקְדָּם מְאֹד בְּעוֹד שֶׁהוּא לֹא יָשֵׁן מַסְפִּיק שָׁעוֹת. יֵשׁ הוֹרִים שֶׁרוֹצִים שֶׁ"הַבֵּן יִתְרַגֵּל לְמִעוּט שֵׁנָה". עָלֵינוּ לָדַעַת, שֶׁאִם אֵין אֲנַחְנוּ בְּטוּחִים שֶׁזֶּה בִּיכָלְתּוֹ הַגּוּפָנִית, זֶה עָוֶל לַעֲשׂוֹת זֹאת לַיֶּלֶד, וַאֲנַחְנוּ גּוֹבְלִים בְּאִסּוּר "לִפְנֵי עִוֵּר לֹא תִתֵּן מִכְשׁוֹל". כְּשֶׁהַיֶּלֶד לֹא יָכוֹל וַאֲנַחְנוּ לוֹחֲצִים - זֶה עָלוּל "לְהִתְפּוֹצֵץ", וַחֲבָל מְאֹד שֶׁהַבֵּן יַגִּיעַ לְחֻצְפָּה. לָכֵן יַשְׂכִּילוּ הַהוֹרִים לְוַדֵּא שֶׁאָכֵן מַה שֶּׁהֵם מַטִּילִים עַל הַיֶּלֶד הוּא בִּיכָלְתּוֹ הַנַּפְשִׁית וְהַגּוּפָנִית, וְסוֹף מַעֲשֶׂה - בְּמַחֲשָׁבָה תְּחִלָּה.

~ חברה מתאימה

{P דֶּרֶךְ בְּרִיָּתוֹ שֶׁל אָדָם לִהְיוֹת נִמְשָׁךְ בְּדֵעוֹתָיו וּבְמַעֲשָׂיו אַחַר רֵעָיו וַחֲבֵרָיו וְנוֹהֵג כְּמִנְהַג אַנְשֵׁי מְדִינָתוֹ, לְפִיכָךְ צָרִיךְ אָדָם לְהִתְחַבֵּר לַצַּדִּיקִים (רמב"ם הלכות דעות ו, א) P גַּם בְּמַחֲנֵה שׁוֹמְרֵי תּוֹרָה וּמִצְווֹת אֵין כָּל הַדֵּעוֹת שָׁווֹת וְיֵשׁ לִנְקֹט מִשְׁנֵה זְהִירוּת.}

הַרְבֵּה יַלְדוּת עוֹשָׂה, הַרְבֵּה שְׁכֵנִים הָרָעִים עוֹשִׂים (סוטה ז ע"א). הַשְׁפָּעָה שֶׁל הַשְּׁכֵנִים, וְכָל שֶׁכֵּן שֶׁל הַחֲבֵרִים הַקְּרוֹבִים, הִיא גְדוֹלָה מְאֹד. אִם הַיֶּלֶד מִתְחַבֵּר לִילָדִים שֶׁעוֹשִׂים מַעֲשִׂים טוֹבִים וּמִתְנַהֲגִים בְּנִימוּס וְדֶרֶךְ אֶרֶץ, הַיֶּלֶד שֶׁלָּנוּ יֻשְׁפַּע לְטוֹבָה, וְהוּא יְחַקֶּה אֶת הִתְנַהֲגוּת חֲבֵרָיו וִיקַבֵּל אֶת הַשְׁקָפוֹתֵיהֶם. וְכֵיוָן שֶׁזֶּה בַּכִּוּוּן שֶׁאֲנַחְנוּ מְעֻנְיָנִים שֶׁיֵּלֵךְ, אִם כֵּן, סָבִיר לְהַנִּיחַ שֶׁזֶּה יַעֲזֹר לָנוּ - הַהוֹרִים - לְצַמְצֵם אֶת הַנִּגּוּדִים, וְאַדְּרַבָּה, יְחַזֵּק אֶת הַמְכַנֶּה הַמְשֻׁתָּף שֶׁבֵּין הַהוֹרִים לַיֶּלֶד, וּמִמֵּילָא זֶה יִתְרֹם לַמִּשְׁמַעַת. אוּלָם אִם, חַס וְחָלִילָה, הַיֶּלֶד יִתְחַבֵּר לַחֲבֵרִים שֶׁאֵינָם לְרוּחֵנוּ, הַתּוֹצָאָה עֲלוּלָה לִהְיוֹת הֲפוּכָה: הַיֶּלֶד יִשְׁמַע דֵּעוֹת פְּסוּלוֹת, יִרְאֶה מַעֲשִׂים שְׁלִילִיִּים, וְאֶת הַפֵּרוֹת הַבְּאוּשִׁים עֲלוּלִים הַהוֹרִים לָחוּשׁ בַּבַּיִת. הַיֶּלֶד יִתְנַהֵג שֶׁלֹא לְרוּחֵנוּ, וַאֲנַחְנוּ לֹא נוּכַל לִטְמֹן יָדֵינוּ בַּצַּלַּחַת בְּלִי לְהָגִיב, וְאָז נוֹצָר הַנִּגּוּד, וּמִכָּאן קְרוֹבִים אֲנַחְנוּ לְחֹסֶר מִשְׁמַעַת.

יֵשׁ לְהַבְהִיר, חֶבְרָה שֶׁאֵינָהּ מַתְאִימָה אֵין פֵּרוּשָׁהּ דַּוְקָא חֶבְרָה שֶׁאֵינָהּ שׁוֹמֶרֶת תּוֹרָה וּמִצְווֹת, אֶלָּא גַּם בְּתוֹךְ מַחֲנֶה שֶׁהוּא שׁוֹמֵר תּוֹרָה וּמִצְווֹת, לֹא כָּל חֶבְרָה מַתְאִימָה.

לְדֻגְמָא: הוֹרִים שֶׁדּוֹגְלִים שֶׁבְּנָם יִשְׁקֹד עַל לִמּוּדוֹ בְּמִינִימוּם גַּשְׁמִיּוּת, כְּגוֹן מִשְׂחָקִים שֶׁיִּהְיוּ פְּשׁוּטִים, וּמְמַעֲטִים בְּטִיּוּלִים שֶׁהֵם לְלֹא צֹרֶךְ, וְכֵן עַל זוֹ הַדֶּרֶךְ, אִם בְּנָם יִתְחַבֵּר לְחָבֵר שֶׁהוֹרָיו דּוֹגְלִים בְּפִנּוּק הַיֶּלֶד, בְּרִבּוּי מִשְׂחָקִים רַאַוְתָנִיִּים, בְּטִיּוּלִים בְּכָל הִזְדַּמְּנוּת - הַיֶּלֶד הַמְפֻנָּק עָלוּל לְהַשְׁפִּיעַ לְרָעָה עַל הַבֵּן שֶׁאֵינוֹ מְשֻׁפָּע בְּגַשְׁמִיּוּת. הוּא יִרְצֶה לְקַבֵּל כְּמוֹ שֶׁחֲבֵרוֹ מְקַבֵּל, וְעָלוּל לִרְאוֹת בְּעַיִן רָעָה שֶׁלֹא נוֹתְנִים לוֹ אֶת מְבֻקָּשׁוֹ. וּכְמוֹ כֵן עָלוּל לִלְחֹץ עַל הַהוֹרִים עַד כְּדֵי זַעַם. וְכֵן אִם הַיֶּלֶד יִתְחַבֵּר לְיֶלֶד אַחֵר שֶׁהוּא מַרְבֶּה לְהָעֵז פָּנִים, הַיֶּלֶד שֶׁלָּנוּ עָלוּל לִלְמֹד מִמֶּנּוּ עַזּוּת.

לָכֵן יַשְׂכִּילוּ הַהוֹרִים לִפְקֹחַ עֵינַיִם עַל יַלְדֵיהֶם, שֶׁיִּתְחַבְּרוּ אַךְ וְרַק לַחֶבְרָה הַמַּתְאִימָה וְלָעֶקְרוֹנוֹת שֶׁהַהוֹרִים דּוֹגְלִים בָּהֶם. וּבְדַבְּרֵנוּ עַל עִנְיָן זֶה, יֵשׁ לָשִׂים לֵב, שֶׁגַּם הַהוֹרִים יִשְׁתַּדְּלוּ שֶׁסּוּג הָאֲנָשִׁים הַמֻּזְמָנִים לְבֵיתָם לֹא יִהְיֶה לְמִכְשׁוֹל לַקַּו שֶׁבּוֹ הֵם מַנְחִים אֶת בְּנֵיהֶם. אִם מְשׂוֹחֲחִים עִם הַשְּׁכֵנָה [לִפְעָמִים הַשְּׁכֵנָה נִכְנֶסֶת מֵעַצְמָהּ], יֵשׁ לִדְאֹג שֶׁלֹא יִהְיוּ בִּטּוּיִים מְנֻגָּדִים לְרוּחַ הַבַּיִת, וְכָל שֶׁכֵּן לֹא בִטּוּיִים בּוֹטִים, חַס וְחָלִילָה. אָמְנָם רָצוּי תָּמִיד, שֶׁכַּאֲשֶׁר זָרִים, אוֹ אֲפִלּוּ שְׁכֵנִים שֶׁהֵם מְבֻגָּרִים, מְשׂוֹחֲחִים עִם הַהוֹרִים, שֶׁהַיְלָדִים לֹא יִשְׁמְעוּ מַה שֶּׁמְּדַבְּרִים, כִּי אֵין זֶה מִן הַנִּימוּס שֶׁקְּטַנִּים יִשְׁמְעוּ מַה שֶּׁהַגְּדוֹלִים מְדַבְּרִים, וְגַם זֶה יַחֲסֹךְ לָנוּ אֶת הַמֶּתַח שֶׁחָשַׁשְׁנוּ - וְהוּא שֶׁמֶּא יִשְׁמְעוּ דְּבָרִים שֶׁאָסוּר לָהֶם לִשְׁמֹעַ.

וּכְדַאי מְאֹד שֶׁהַהוֹרִים יַנְחוּ קַו בַּבַּיִת, וְהוּא, שֶׁכַּאֲשֶׁר גְּדוֹלִים מְדַבְּרִים עִם הַהוֹרִים, עַל הַיְלָדִים לַעֲזֹב אֶת הַמָּקוֹם וְלָלֶכֶת כָּל אֶחָד לְעִסּוּקוֹ, וּמִמֵּילָא נַחֲסֹךְ אֶת הַוִּכּוּחַ בִּשְׁעַת מַעֲשֶׂה. וְכַאֲשֶׁר יָבוֹאוּ הָאוֹרְחִים, הַיְלָדִים יֵדְעוּ מָה עֲלֵיהֶם לַעֲשׂוֹת.

~ כללים ברורים ומפרטים

{P יֵשׁ לְהַצִּיב כְּלָלִים קְבוּעִים מַה מֻּתָּר וּמָה אָסוּר. P הַיְלָדִים הֵם "כְּעוֹלִים חֲדָשִׁים" וְלָכֵן הֵם זְקוּקִים לְהַסְבָּרָה בְּרוּרָה וּמְפֹרֶטֶת.}

כָּל מִסְגֶּרֶת הַמְכַבֶּדֶת אֶת עַצְמָהּ, דּוֹאֶגֶת שֶׁיִּהְיוּ לָהּ כְּלָלִים בְּרוּרִים, וְאִם יֵשׁ אֲפִלּוּ צֵל שֶׁל סָפֵק שֶׁאוּלַי לֹא הֵבִינוּ אֵיזֶה סָעִיף בַּכְּלָלִים, אֲזַי דּוֹאֲגִים הַמְמֻנִּים עַל כָּךְ לְפָרֵט בְּצוּרָה מַסְפֶּקֶת אֶת כַּוָּנַת הַדְּבָרִים כְּדֵי לְהָסִיר כָּל סָפֵק. וּמַדּוּעַ? הַתְּשׁוּבָה פְּשׁוּטָה: אִם הָעוֹבְדִים לֹא יֵדְעוּ מָה עֲלֵיהֶם לַעֲשׂוֹת, הַתִּפְעוּל יִהְיֶה לָקוּי, וּכְמוֹ שֶׁקָּרָה לְדוֹר הַפְּלַגָּה, שֶׁה' בָּלַל אֶת שְׂפָתָם, וְנָפוֹצוּ לְכָל עֵבֶר כְּתוֹצָאָה מִכָּךְ.

הוּא הַדִּין גַּם בְּעִנְיַן נִהוּל הַבַּיִת עַל כָּל יוֹשְׁבָיו. עָלֵינוּ לִדְאֹג לִמְסֹר כְּלָלִים בְּרוּרִים וְגַם מְפֹרָטִים בְּמִדָּה מַסְפֶּקֶת, וְגַם עָלֵינוּ לָקַחַת בַּחֶשְׁבּוֹן שֶׁהַיְלָדִים הֵם כְּמוֹ "עוֹלִים חֲדָשִׁים" [שֶׁהֵם בָּעוֹלָם הַזֶּה אוֹרְחִים מִזֶּה זְמַן קָצָר], וְהֵם אֵינָם יוֹדְעִים מָה עֲלֵיהֶם לַעֲשׂוֹת וּבְאֵיזֶה דֶּרֶךְ יִשְׁכֹּן אוֹר. וְגַם עָלֵינוּ לָדַעַת, שֶׁכְּלָלִים אֵינָם מַסְפִּיקִים לָהֶם, וְהֵם זְקוּקִים לְפֵרוּט. וּכְדֵי לְהַמְחִישׁ זֹאת, נִקַּח דֻּגְמָא: אִם פָּקִיד בַּבַּנְק קוֹרֵא "קוֹד" עַל יְדֵי מִסְפָּר, הוּא יוֹדֵעַ בְּדִיּוּק לְמָה מִתְכַּוֵּן הַ"קּוֹד", מִשּׁוּם שֶׁהוּא כְּבָר אָמוּן עַל כָּךְ - כָּל מִסְפָּר אוֹמֵר לוֹ מַשֶּׁהוּ. לְעֻמַּת זֹאת, לָקוֹחַ בַּנְק שֶׁיִּרְאֶה מִסְפָּרִים כָּאֵלֶּה, הוּא לֹא יָבִין מַה זֶּה אוֹמֵר, וְלָכֵן, כַּאֲשֶׁר יִשְׁלְחוּ לוֹ מֵהַבַּנְק מִכְתָּב עִם "קוֹדִים", הֵם יִדְאֲגוּ לְפָרֵט מַה מַּשְׁמָעוּת הַ"קּוֹדִים". הוּא הַדִּין גַּם לְגַבֵּי הַיְלָדִים - מִלִּים כְּלָלִיּוֹת אֵינָן מַסְפִּיקוֹת לַיֶּלֶד לְהָבִין מַה בְּדִיּוּק נִדְרָשׁ מִמֶּנּוּ.

לְדֻגְמָא: כַּאֲשֶׁר נְבַקֵּשׁ מִמֶּנּוּ לֶאֱכֹל "בְּדֶרֶךְ אֶרֶץ" - זֶה מֻשָּׂג כְּלָלִי וְרָחָב, וְלָכֵן צָרִיךְ לְפָרֵט לוֹ מַה שֶּׁמִּסְתָּעֵף מִכָּךְ, דְּהַיְנוּ לֶאֱכֹל עִם פֶּה סָגוּר, לֹא לְהוֹצִיא רֹק מֵהַפֶּה וְכוּ'. אִם לֹא נְפָרֵט בְּצוּרָה מַסְפִּיקָה, עֲלוּלִים אֲנַחְנוּ לִרְאוֹת שֶׁהַיֶּלֶד אֵינוֹ נוֹהֵג בְּדֶרֶךְ אֶרֶץ, וְלֹא מִשּׁוּם שֶׁאֵינוֹ רוֹצֶה לִנְהֹג בַּדֶּרֶךְ אֶרֶץ שֶׁאֲנַחְנוּ רוֹצִים שֶׁיִּנְהַג בָּהּ, אֶלָּא פָּשׁוּט הוּא אֵינוֹ יוֹדֵעַ אֶת הַפְּרָטִים הַקְּשׁוּרִים לַאֲכִילָה בְּדֶרֶךְ אֶרֶץ.

כָּךְ גַּם כַּאֲשֶׁר נְבַקֵּשׁ מֵהַיֶּלֶד לְסַדֵּר אֶת הַחֶדֶר. סִדּוּר חֶדֶר כּוֹלֵל כַּמָּה פְּרָטִים, דְּהַיְנוּ: לְהָרִים אֶת הַלִּכְלוּךְ, לְהַחֲזִיר מִשְׂחָקִים, לְסַדֵּר כָּל מִשְׂחָק אוֹ פָּרִיט אַחֵר בִּמְקוֹמוֹ וְכוּ', וְאֶת כָּל זֶה הַיֶּלֶד אֵינוֹ יוֹדֵעַ מֵעַצְמוֹ, אֶלָּא צָרִיךְ לְפָרֵט לוֹ בְּפָנִים מַסְבִּירוֹת מַה כּוֹלֶלֶת הַבַּקָּשָׁה לְסַדֵּר אֶת הַחֶדֶר. אוֹתוֹ דָבָר כַּאֲשֶׁר נְבַקֵּשׁ מִמֶּנּוּ לְהִתְחַבֵּר עִם יְלָדִים שֶׁעוֹשִׂים מַעֲשִׂים טוֹבִים, יֵשׁ לְפָרֵט מַה הֵן אַמּוֹת הַמִּדָּה לִילָדִים אֵלֶּה, וְכֵן עַל זוֹ הַדֶּרֶךְ. וּמַשְׂכִּיל עַל דָּבָר יִמְצָא טוֹב.

יֵשׁ לִזְכֹּר: עָדִיף דֶּרֶךְ "אֲרֻכָּה וּקְצָרָה", דְּהַיְנוּ הַסְבָּרָה מְפֹרֶטֶת לְלֹא חִסָּכוֹן בְּפֵרוּט, כְּשֶׁלְּבַסּוֹף הַיֶּלֶד קוֹלֵט הֵיטֵב, וּמִמֵּילָא לֹא נִצְטָרֵךְ לְהָעִיר לוֹ הַרְבֵּה. וְלֹא כְּדָאִית הַדֶּרֶךְ "הַקְּצָרָה וַאֲרֻכָּה", דְּהַיְנוּ מִלִּים קְצָרוֹת, וְאַחַר כָּךְ הַרְבֵּה הֶעָרוֹת וְתִקּוּנִים.

~ להמנע מאיפה ואיפה

{P הַחֲמִימוּת הָרִגְשִׁית שֶׁל הַהוֹרִים הִיא צֹרֶךְ לַנֶּפֶשׁ כְּמוֹ "אֹכֶל נֶפֶשׁ" לַגּוּף. וּמִכָּאן יֵשׁ לְהָבִין שֶׁהַסְבָּרַת פָּנִים לָאָח הָאֶחָד יוֹתֵר מִמִּשְׁנֵהוּ מְהַוָּה פְּגִיעָה חֲמוּרָה. P יֵשׁ לְהִשְׁתַּדֵּל לְטַשְׁטֵשׁ אֶת נְתִינַת תְּשׂוּמַת הַלֵּב לְיִתְרוֹנוֹת אָח אֶחָד עַל מִשְׁנֵהוּ.}

וְאָמַר רָבָא בַּר מְחַסְיָא אָמַר רַב חָמָא בַּר גּוּרְיָא אָמַר רַב: לְעוֹלָם אַל יְשַׁנֶּה אָדָם בְּנוֹ בֵּין הַבָּנִים, שֶׁבִּשְׁבִיל מִשְׁקַל שְׁנֵי סְלָעִים מִילַת שֶׁנָּתַן יַעֲקֹב לְיוֹסֵף יוֹתֵר מִשְּׁאָר בָּנָיו, נִתְקַנְּאוּ בּוֹ אֶחָיו, וְנִתְגַּלְגַּל הַדָּבָר וְיָרְדוּ אֲבוֹתֵינוּ לְמִצְרַיִם (שבת י ע"ב). מְדֻבָּר פֹּה עַל קְדוֹשֵׁי עֶלְיוֹן, וּבְכָל זֹאת הִשְׁפִּיעָה עֲלֵיהֶם הַהַפְלָיָה, קַל וָחֹמֶר לְדוֹרֵנוּ, שֶׁהַלְוַאי שֶׁגַּם בְּלִי שֶׁנַּעֲשֶׂה הַפְלָיָה, לֹא תִהְיֶה קִנְאָה בֵּין הַבָּנִים. אָמְנָם צָרִיךְ לְהַבְהִיר, שֶׁהַפְלָיָה אֵינָהּ דַּוְקָא בְּקִנְיָנִים גַּשְׁמִיִּים, אֶלָּא לְהֵפֶךְ - עִקָּרָהּ הוּא בַּיַּחַס שֶׁמַּעֲנִיקִים לַיְלָדִים. וְאָמְנָם גַּם אֵצֶל אֲחֵי יוֹסֵף קִנְאָתָם לֹא הָיְתָה בַּכֻּתֹּנֶת גְּרֵידָא, אֶלָּא הֵם קִנְּאוּ בוֹ, מִשּׁוּם שֶׁרָאוּ שֶׁיּוֹסֵף מְקַבֵּל יַחַס יוֹתֵר טוֹב מֵהֶם, וְהִרְגִּישׁוּ שֶׁהֵם נִדְחָקִים לַצַּד (וכבר האריכו בזה המפרשים). אָמְנָם הַבֶּגֶד הַזֶּה הָיָה כְּעֵין בִּטּוּי לַיַּחַס וְהַחֲשִׁיבוּת שֶׁל יַעֲקֹב לְיוֹסֵף, וּמִזֶּה נִגְרְמָה הַקִּנְאָה. מִכָּאן יֵשׁ לָנוּ לִלְמֹד, שֶׁצְּרִיכִים לְהִשְׁתַּדֵּל לִשְׁמֹר עַל יַחַס שָׁוֶה לְכָל הַיְלָדִים, וּבָזֶה נִמְנַע קִנְאָה וּמְרִירוּת. יֶלֶד שֶׁמַּרְגִּישׁ שֶׁהוּא אֵינוֹ חָשׁוּב כְּמוֹ אֶחָיו, עָלוּל לַעֲשׂוֹת מַעֲשִׂים חֲרִיגִים כְּדֵי שֶׁגַּם הוּא יִהְיֶה "בַּתְּמוּנָה", אוֹ כְּבִטּוּי לְחֹסֶר שְׂבִיעוּת רָצוֹן מֵהַפְלָיָה זוֹ. בְּכָל בַּיִת יֵשׁ יְלָדִים כִּשְׁרוֹנִיִּים וּפָחוֹת כִּשְׁרוֹנִיִּים, וְטִבְעִי הַדָּבָר, שֶׁכַּאֲשֶׁר יֶלֶד מַצְלִיחַ, מַחְמִיאִים לוֹ עַל כָּךְ וּמְרוֹמְמִים אוֹתוֹ. לְעֻמַּת זֹאת, יֶלֶד שֶׁלֹא כָּל כָּךְ מַצְלִיחַ, מַתְחִילִים הַהוֹרִים בְּמַסֶּכֶת בַּקָּשׁוֹת, אַזְהָרוֹת וּתְנָאִים, וְלִפְעָמִים הַכְפָּשׁוֹת, וּבַמִּקְרֶה הַטּוֹב הִתְעַלְּמוּת, שֶׁכּוֹלֶלֶת גַם קִמּוּץ בְּמַחְמָאוֹת, וּמַגִּיעִים לְדֶרֶךְ לְלֹא מוֹצָא...

וְעָלֵינוּ לָקַחַת בַּחֶשְׁבּוֹן, שֶׁכַּאֲשֶׁר מַחֲמִיאִים לְאָחִיו הַכִּשְׁרוֹנִי, הוּא מַרְגִּישׁ פָּגוּעַ וַחֲסַר אוֹנִים, שֶׁכֵּן הוּא אֵינוֹ מַצְלִיחַ לְהַדְבִּיק אֶת הַהַצְלָחָה שֶׁל אָחִיו, וְהוּא מֵבִין לְנָכוֹן, שֶׁבְּמַצָּב כָּזֶה הוּא אֵינוֹ שָׁוֶה הַרְבֵּה, וְכַמּוּבָן שֶׁלֹא יְקַבֵּל הַעֲרָכָה אוֹ תְּשׂוּמֶת לֵב. וְלָכֵן יִתָּכֵן מְאֹד, שֶׁיֶּלֶד כָּזֶה יְנַסֶּה לִמְצֹא סִפּוּק בְּצוּרָה שְׁלִילִית, שֶׁהֲרֵי הוּא הִתְיַאֵשׁ מִלְּקַבֵּל סִפּוּק בְּצוּרָה חִיּוּבִית, כִּי אָחִיו יוֹתֵר מַצְלִיחַ, וּמִמֵּילָא יוֹתֵר חָשׁוּב מִמֶּנּוּ. וּמוּבָן מֵאֵלָיו, שֶׁהַמִּשְׁמַעַת אֶצְלוֹ תִּהְיֶה רוֹפֶפֶת.

אוּלָם הַשְּׁאֵלָה הִיא, מֶה עָלֵינוּ לַעֲשׂוֹת - הַאִם אָסוּר לָנוּ לְהַחֲמִיא לַיֶּלֶד הַכִּשְׁרוֹנִי, אוֹ אוּלַי עָלֵינוּ לְשַׁקֵּר לַַיֶּלֶד הַפָּחוֹת כִּשְׁרוֹנִי? הַתְּשׁוּבָה הִיא: יֵשׁ לְהִשְׁתַּדֵּל לִמְצֹא אֵצֶל הָאָח הַפָּחוֹת כִּשְׁרוֹנִי נְקֻדּוֹת חֲזָקוֹת וְטוֹבוֹת, "וּלְהַפְרִיחַ לוֹ הַשְּׁמָמָה".

זֹאת וְעוֹד, יֵשׁ לְעוֹדֵד וּלְהַחֲמִיא עֲבוּר מַאֲמַצִּים שֶׁהַיֶּלֶד מַשְׁקִיעַ, וּלְהַרְאוֹת לוֹ שֶׁלֹא הָעִקָּר הַצִּיּוּן, אֶלָּא הָעִקָּר הוּא הַמַּאֲמָץ. וְגַם אִם אֲנַחְנוּ רוֹצִים לְהַבִּיעַ הַעֲרָכָה לְצִיּוּן גָּבֹהַּ שֶׁהַיֶּלֶד הַכִּשְׁרוֹנִי הִגִּיעַ לוֹ, רָצוּי לַעֲשׂוֹת זֹאת שֶׁלֹא בִּפְנֵי הַיֶּלֶד הַפָּחוֹת כִּשְׁרוֹנִי, וּבְצוּרָה זוֹ נוּכַל לְהַחֲמִיא וּלְעוֹדֵד בְּלִי שֶׁנְּעוֹרֵר קִנְאָה בֵּינֵיהֶם. כְּמוֹ כֵן, מְאֹד מָצוּי שֶׁיֵּשׁ בְּבַיִת אֶחָד יֶלֶד שָׁקֵט וְיֶלֶד תּוֹסֵס עִם נְטִיּוֹת שֶׁל אֹמֶץ וְכַדּוֹמֶה, וּמִטֶּבַע הַדְּבָרִים, שֶׁהַיֶּלֶד הַתּוֹסֵס נִתְפָּס בְּקַלְקָלָתוֹ יוֹתֵר מֵאֲשֶׁר הַיֶּלֶד הַשָּׁקֵט, וְלַהוֹרִים נִרְאֶה שֶׁאֵין טַעַם לְהַעֲנִישׁוֹ כְּמוֹ שֶׁמַּעֲנִישִׁים אֶת הַיֶּלֶד הַשָּׁקֵט מִסִּבָּה כָּלְשֶׁהִי - אִם מִשּׁוּם שֶׁרוֹאִים שֶׁהוּא יוֹתֵר פָּגִיעַ, אוֹ שֶׁהַפִּתּוּי אֶצְלוֹ יוֹתֵר חָזָק וְכוּ', וְלָכֵן הֵם רוֹצִים לִפְתֹּחַ פֶּתַח, וְאוּלָם נִתְקָלִים הֵם בִּבְעָיָה - הֲרֵי זוֹ הַפְלָיָה, וְזֶה עָלוּל לִיצֹר קִנְאָה, וּמָה, בְּעֶצֶם, עוֹשִׂים?

רֵאשִׁית, בְּדֶרֶךְ כְּלָל רָצוּי שֶׁהָעֳנָשִׁים, וְהַהֶעָרוֹת הַקָּשׁוֹת בִּפְרָט, לֹא יִהְיוּ בִּפְנֵי כָּל הַיְלָדִים, אֶלָּא בְּצוּרָה אִישִׁית, וְזֶה מַקְהֶה אֶת הַהֶבְדֵּל שֶׁל הָעֹנֶשׁ אוֹ הַהֶעָרָה בֵּין יֶלֶד לְיֶלֶד. שֵׁנִית, אִם אֶפְשָׁר, יֵשׁ לְהַסִּיחַ אֶת הַחֲרִיגָה שֶׁל הַיֶּלֶד [בְּמִקְרֶה שֶׁאָכֵן אֵינֶנּוּ רוֹצִים לְהַעֲנִישׁוֹ]. לְדֻגְמָא, אִם הַיֶּלֶד הִגִּיעַ הַבַּיְתָה בְּאִחוּר, אֶפְשָׁר לִשְׁאֹל אוֹתוֹ, כַּאֲשֶׁר הוּא נִכְנָס: הַאִם רָאִיתָ אִם הַחֲנוּת פְּתוּחָה? אוּלַי פָּגַשְׁתָּ אֶת מַר פְּלוֹנִי אַלְמוֹנִי? רָצִיתִי לְדַבֵּר אִתּוֹ וְכַדּוֹמֶה. עַל יְדֵי זֶה אֲנַחְנוּ מְסִיטִים אֶת הַנּוֹשֵׂא, דְּהַיְנוּ אֶת הַחֲרִיגָה, מִמֵּילָא הִיא מִתְעַרְפֶּלֶת, וּבָזֶה אֲנַחְנוּ חוֹסְכִים אֶת הַקִּנְאָה וְכוּ', וְכֵן עַל זוֹ הַדֶּרֶךְ, וְדַעַת לְנָבוֹן נָקָל.

~ לשמר על מצב של "שמאל דוחה וימין מקרבת"

{P כְּכָל שֶׁהַיֶּלֶד יַרְגִּישׁ וְיָבִין שֶׁהוֹרָיו אוֹהֲבִים וּמַעֲרִיכִים אוֹתוֹ וּכְכָל שֶׁיִּהְיֶה מְשֻׁכְנָע שֶׁהוֹרָיו מוֹלִיכִים אוֹתוֹ בַּדֶּרֶךְ הַנְּכוֹנָה - כָּךְ יִהְיֶה לוֹ חֹסֶן נַפְשִׁי לַעֲמֹד מוּל הָאֶתְגָּרִים וְהַבִּקֹּרֶת. P יֵשׁ לְהַקְפִּיד שֶׁכַּאֲשֶׁר הַיֶּלֶד נִכְנָס לַבַּיִת, קַבָּלַת הַפָּנִים תִּהְיֶה נְעִימָה גַּם אִם יֵשׁ סִבָּה לִכְעֹס.}

תַּנְיָא: ר' שִׁמְעוֹן בֶּן אֱלִיעֶזֶר אוֹמֵר: יֵצֶר, תִּינוֹק וְאִשָּׁה - תְּהֵא שְׂמֹאל דּוֹחָה וְיָמִין מְקָרֶבֶת (סוטה מז ע"א). וּפֵרַשׁ רַשִׁ"י בְּדִבּוּר הַמַּתְחִיל "יֵצֶר", שֶׁהַחֲשָׁשׁ בְּתִינוֹק, פֶּן יִבְרַח וִיאַבֵּד אֶת עַצְמוֹ. וְיוֹצֵא מִדְּבָרָיו, שֶׁהַטַּעַם לַחֲשָׁשׁ הַנַּ"ל מִשּׁוּם שֶׁדַּעְתּוֹ שֶׁל תִּינוֹק קַלָּה, וְלָכֵן יֵשׁ חֲשָׁשׁ. שֶׁאַף עַל פִּי שֶׁגַּעֲרַת הָרַב תִּהְיֶה מֻצְדֶּקֶת, מִכָּל מָקוֹם, מִתּוֹךְ שֶׁדַּעְתּוֹ קַלָּה, הוּא עָלוּל לְהִתְיַאֵשׁ בְּקַלּוּת וּלְאַבֵּד אֶת עַצְמוֹ. יֶלֶד אֵינוֹ שׁוֹקֵל אֶת מַעֲשָׂיו, אֶלָּא מַה שֶּׁעוֹלֶה בְּרַעְיוֹנָיו בְּאוֹתוֹ רֶגַע שֶׁכְּדַאי לוֹ לַעֲשׂוֹת - הוּא עוֹשֶׂה. וּמוּבָן מֵאֵלָיו, שֶׁמַּה שֶּׁהִצְטַיֵּר מִכְּבָר בְּשִׂכְלוֹ יוֹתֵר חָזָק, זֶה מַה שֶּׁיַּעֲלֶה בְּשִׂכְלוֹ בִּשְׁעַת מַעֲשֶׂה. וְלָכֵן, אִם הוּא מֵבִין שֶׁהוּא רָצוּי בְּכָל מְחִיר, וּבָרוּר לוֹ, שֶׁאַף עַל פִּי שֶׁעָשָׂה מַה שֶּׁעָשָׂה, מִכָּל מָקוֹם אוֹהֲבִים אוֹתוֹ וּמַעֲרִיכִים אוֹתוֹ, אָז, גַּם כַּאֲשֶׁר יִהְיֶה בְּמַצָּב לֹא נָעִים, כְּגוֹן שֶׁעָשָׂה מַעֲשֶׂה לֹא טוֹב - יִהְיֶה לוֹ קַל לְקַבֵּל גַּם גְּעָרָה, כִּי זֶה נִרְאֶה לוֹ כְּדַאי וְגַם חָשׁוּב בְּעֵינָיו שֶׁמַּעֲרִיכִים וְאוֹהֲבִים אוֹתוֹ, וּתְמוּרַת זֶה הוּא מוּכָן "לְשַׁלֵּם אֶת הַמְּחִיר". מַה שֶּׁאֵין כֵּן לְהֵפֶךְ - אִם הוּא חוֹשֵׁשׁ שֶׁאֵין אוֹהֲבִים אוֹתוֹ אוֹ אֵין מַעֲרִיכִים אוֹתוֹ, הוּא עָלוּל לַעֲשׂוֹת מַעֲשִׂים שֶׁלֹא יֵעָשׂוּ, כִּי הוּא מֵבִין שֶׁאֵין לוֹ מַה לְּהַפְסִיד, וְאִם כֵּן, בִּשְׁבִיל מָה לְקַבֵּל גְּעָרָה?! וּבְדַבְּרֵנוּ בְּעִנְיָן זֶה, יֵשׁ לְהַדְגִּישׁ, שֶׁחָשׁוּב מְאֹד בְּכָל מִקְרֶה וּבְכָל מַצָּב, שֶׁקַּבָּלַת הַפָּנִים [בְּמִקְרֶה שֶׁעָשָׂה הַיֶּלֶד מַעֲשֶׂה לֹא טוֹב] תִּהְיֶה רְגוּעָה, וְרַק אַחֲרֵי אֶתְנַחְתָּא כִּדְבָעֵי, אֶפְשָׁר לִגְעֹר אוֹ לְהַעֲנִישׁ.

וְהַטַּעַם לְכָךְ הוּא פָּשׁוּט: דֶּרֶךְ כָּל אָדָם לִהְיוֹת מֻשְׁפָּע מֵהַפְּתִיחָה, וְזֶה נִזְכָּר לוֹ בְּיוֹתֵר, וְלָכֵן, כַּאֲשֶׁר הַיֶּלֶד עָשָׂה מַעֲשֶׂה לֹא טוֹב, הוּא מְדַמְיֵן בְּשִׂכְלוֹ מַה יִּהְיֶה, וּמַה יַּעֲשׂוּ לוֹ כַּאֲשֶׁר יִכָּנֵס, וְהָרֶגַע הַקָּשֶׁה בְּיוֹתֵר עֲבוּרוֹ הוּא: אֵיךְ לַעֲבֹר אֶת הַמַּחְסוֹם הָרִאשׁוֹן, דְּהַיְנוּ רֶגַע הַכְּנִיסָה לַבַּיִת - כֵּיצַד תֵּרָאֶה קַבָּלַת הַפָּנִים. וְלֹא מְעַנְיֵן אוֹתוֹ, אוֹ שֶׁהוּא אֵינוֹ נוֹתֵן אֶל לִבּוֹ מַה יִּהְיֶה אַחַר כָּךְ. מַה שֶּׁמַּטְרִיד אֶת רוּחוֹ הוּא הָרֶגַע הָרִאשׁוֹן. וְאִם הוּא יִזְכֹּר שֶׁכְּבָר בָּרֶגַע הָרִאשׁוֹן הוּא קִבֵּל "מִטְרוֹת־עֹז וּבְרָקִים וּרְעָמִים", זֶה עָלוּל לִגְרֹם לוֹ רְתִיעָה לַחֲזֹר הַבַּיְתָה, אוֹ שֶׁהוּא עָלוּל לַחְשֹׁב עַל דְּרָכִים אֲחֵרוֹת כֵּיצַד לֹא לִסְבֹּל אֶת "קַבָּלַת הַפָּנִים הַחַמָּה". וְהַרְבֵּה דְרָכִים יֵשׁ לַיֵּצֶר כְּדֵי לְפַתּוֹתוֹ, וּכְבָר הָיוּ דְבָרִים מֵעוֹלָם. לָכֵן, כָּאָמוּר לְעֵיל, יֵשׁ לְקַבְּלוֹ בְּצוּרָה רְגוּעָה, וּבְסִיַּעְתָּא דִּשְׁמַיָּא - אִם הוּא יוֹדֵעַ שֶׁאֵין לַחֲשֹׁשׁ בְּקַבָּלַת הַפָּנִים, הוּא יַרְגִּישׁ קַל יוֹתֵר לַחֲזֹר וּלְהָכִין אֶת עַצְמוֹ לְהִתְנַצְּלוּת, וַאֲפִלּוּ שֶׁיְּקַבֵּל אַחַר כָּךְ עֹנֶשׁ - אֵין זֶה בִּשְׁבִילוֹ סוֹף הָעוֹלָם.

וּכְמוֹ כֵן יֵשׁ לִדְאֹג, שֶׁיִּהְיֶה גַּם אִינְטֶרֶס גַּשְׁמִי. דְּהַיְנוּ, יֵשׁ לְהַעֲנִיק לַיֶּלֶד מִדֵּי פַּעַם מִינֵי מְתִיקָה וּפְרָסִים וְכַדּוֹמֶה כְּדֵי שֶׁיִּהְיֶה קָשׁוּר לַהוֹרִים, וּכְכָל שֶׁהַקֶּשֶׁר וְהָרָצוֹן לִמְצֹא חֵן בְּעֵינֵי הַהוֹרִים יִהְיֶה חָזָק - כָּךְ יִתְאַפְשֵׁר לִדְרֹשׁ מֵהַיֶּלֶד דְּרִישׁוֹת מְחַיְּבוֹת יוֹתֵר, זוֹהִי הַ"יָּמִין מְקָרֶבֶת" - יָד יָמִין, שֶׁהִיא הַיָּד חֲזָקָה, הִיא תְקָרֵב וּתְקַשֵּׁר אֶת הַיֶּלֶד לְהוֹרָיו, וְאָז נִתָּן לְהִשְׁתַּמֵּשׁ גַּם בְּדֶרֶךְ הַרִחוּק וְהַדְּחִיָּה. אוּלָם עָלֵינוּ לִדְאֹג שֶׁהַדְּחִיָּה תִּהְיֶה חַלָּשָׁה לְעֻמַּת הַקֵּרוּב וְהַקֶּשֶׁר, בִּכְדֵי שֶׁהַקֶּשֶׁר לַהוֹרִים לֹא יִתְנַתֵּק, חַס וְחָלִילָה, וַהֲרֵי זֶה כְּעֵין שְׂמֹאל שֶׁהִיא יָד כֵּהָה בְּיַחַס לְיָד יָמִין.

וְרָאִיתִי שֶׁהַמְּאִירִי (סוטה מז, ד"ה לעולם) כָּתַב, שֶׁיַּחַס זֶה אֵינוֹ רַק לְגַבֵּי הַנַּ"ל [יֵצֶר, אִשָּׁה וְתִינוֹק], אֶלָּא גַּם לְכָל אָדָם. אָמְנָם הַשְּׁלֹשָׁה הַנַּ"ל טְעוּנִים זְהִירוּת יְתֵרָה. אוּלָם יֵשׁ לְהַדְגִּישׁ, שֶׁאֵין לִלְמֹד מִכָּאן שֶׁצָּרִיךְ לָלֶכֶת לְפִי "הַנִּגּוּן" שֶׁל הַיֶּלֶד, אַדְּרַבָּה, הַהוֹרִים הֵם יַנְהִיגוּ אֶת הַיְלָדִים, וַעֲלֵיהֶם לִרְאוֹת אֶת הַמַּפָּה הַכְּלָלִית בָּהּ נִמְצָא הַיֶּלֶד. וְזֶה תָלוּי גַּם בַּסְּבִיבָה שֶׁבָּהּ הֵם גָּרִים - מָה הַיֶּלֶד רוֹאֶה וּמַה שּׁוֹמֵעַ, וּמָה אָפְיוֹ שֶׁל הַיֶּלֶד [חַם מֶזֶג וְכוּ']. וּלְפִי הַתְּנָאִים הַקַּיָּמִים, יֵשׁ לִדְאֹג שֶׁהַמַּצָּב שֶׁל הַקֵּרוּב יִהְיֶה יוֹתֵר חָזָק, דְּהַיְנוּ יָמִין מְקָרֶבֶת. וְהַמְּשִׁיכָה לַצַּד הַשְּׁלִילִי, דְּהַיְנוּ הַמַּצָּב שֶׁעָלוּל לִהְיוֹת עַל יְדֵי הַדְּחִיָּה, יִהְיֶה חַלָּשׁ יוֹתֵר. דְּהַיְנוּ שְׂמֹאל דּוֹחָה.

עוֹד יֵשׁ לְהָעִיר אֶת רוּחַ הַקּוֹרֵא, שֶׁיֵּשׁ לְהִשְׁתַּדֵּל לְהָכִין קַרְקַע חֲרוּשָׁה הֵיטֵב עַל לוּחַ לִבּוֹ שֶׁל הַיֶּלֶד, שֶׁיַּכִּיר בְּטוֹבַת דֶּרֶךְ הוֹרָיו שֶׁהִיא סְלוּלָה הֵיטֵב וִיקָרָה מְאֹד וְלֹא יִשְׁווּ לָהּ זָהָב וּכְלֵי פָּז, וּלְעֻמַּת זֹאת, צָרִיךְ לְחַזֵּק וּלְחַדֵּד בְּלִבּוֹ אֶת גְּרִיעוּת הַדֶּרֶךְ הַנּוֹגֶדֶת אֶת דֶּרֶךְ הַהוֹרִים, כַּמָּה הֶפְסֵד יֵשׁ בָּהּ, וּכְמוֹ כֵן לְהָבִין הֵיטֵב, שֶׁגַּם כַּאֲשֶׁר הוֹרִים כּוֹעֲסִים - הֵם אוֹהֲבִים, וְיוֹתֵר טוֹב לְקַבֵּל עֹנֶשׁ בָּעוֹלָם הַזֶּה גַּם בִּשְׁבִיל כַּפָּרָה עַל הַמַּעֲשֶׂה, וְגַם לִמְנֹעַ פִּתּוּיִים הַמִּזְדַּמְּנִים לָנוּ. כָּל זֹאת הַהוֹרִים יַעֲשׂוּ בְּעוֹד מוֹעֵד כְּמֵסִיחַ לְפִי תֻמּוֹ, בְּעוֹד שֶׁאֵין לַיֶּלֶד אִינְטֶרֶס הָפוּךְ, וְלֹא יְחַכּוּ עַד שֶׁיַּגִּיעַ הַמַּצָּב שֶׁצָּרִיךְ לְהַעֲנִישׁ, כִּי אָז יִקְשֶׁה שִׁבְעָתַיִם לְהַסְבִּיר זֹאת, וְהַפֵּרוֹת לֹא יִתְּנוּ טַעְמָם, וְהַיֶּלֶד לֹא יִרְצֶה לְקַבֵּל אוֹ יְקַבֵּל בְּהִסְתַּיְּגוּת, כֵּיוָן שֶׁכָּעֵת לֹא נוֹחַ לוֹ לְהַסִּיק מַסְקָנוֹת שֶׁיַּכְאִיבוּ לוֹ. מַה שֶּׁאֵין כֵּן כַּאֲשֶׁר אֵין זֶה בְּרֶגַע הָעֲנִישָׁה, הוּא לֹא יְפַתַּח מַנְגְּנוֹן הִתְנַגְּדוּת, כִּי הוּא לֹא מְדַמְיֵן בְּשִׂכְלוֹ שֶׁזֶּה יִהְיֶה לְ"רָעָתוֹ" אוֹ שֶׁ"יִּסְבֹּל" מִכָּךְ. הוּא רוֹאֶה אֶת עַצְמוֹ כְּאֶחָד שֶׁהוּא טוֹב וְיִהְיֶה טוֹב, זֶה "בֶּטַח מְדֻבָּר עַל אַחֵרִים שֶׁלֹא מִתְנַהֲגִים כָּרָאוּי, אֲבָל הוּא אַדְּרַבָּה - יִתְרֹם לְקַדֵּם חִנּוּךְ" וְכוּ', וּמִמֵּילָא הוּא יִזְדַּהֶה עִם דִּבְרֵי הַהוֹרִים וְיָבִין זֹאת, וּמִמֵּילָא יִהְיֶה לוֹ קַל לְשַׁנּוֹת אֶת מִנְהָגָיו הָרָעִים וּלְקַבֵּל גַּם עֳנָשִׁים, שֶׁהֲרֵי גַּם הוּא מֵבִין שֶׁהַמַּעֲשֶׂה רַע, וְהָעֹנֶשׁ בָּא לְטוֹבָתוֹ, וּכְמוֹ שֶׁאָמַר שְׁלֹמֹה הַמֶּלֶךְ ע"ה: "תֵּחַת גְּעָרָה בְמֵבִין מֵהַכּוֹת כְּסִיל מֵאָה" (משלי יז, י). וּכְבָר אָמַר אָבִיו דָּוִד הַמֶּלֶךְ ע"ה בִּתְהִלִּים (קכו, ה): "הַזֹּרְעִים בְּדִמְעָה בְּרִנָּה יִקְצֹרוּ!"

~ תמימות דעים בין ההורים

{P כַּאֲשֶׁר יֵשׁ תְּמִימוּת דֵּעִים בֵּין הַהוֹרִים, לַיֶּלֶד יֵקַל לְקַבֵּל אֶת מָרוּתָם וּלְהַאֲמִין בְּדַרְכָּם, מַה שֶּׁאֵין כֵּן כַּאֲשֶׁר יֵשׁ מַחֲלֹקֶת.
P בְּמִקְרֶה שֶׁל מַחֲלֹקֶת יֵשׁ לִשְׁמֹר עַל כָּבוֹד הֲדָדִי וּלְמַעֵט בִּדְרִישׁוֹת שֶׁעֲלוּלוֹת לִגְרֹם לְסֵרוּב. וּמֵאִידָךְ, יֵשׁ לְהַרְאוֹת לוֹ שֶׁאֲנַחְנוּ רוֹצִים מְאֹד לְמַלֵּא אֶת בַּקָּשׁוֹתָיו.}

הַאִם אֶפְשָׁר לִדְרֹשׁ תְּמִימוּת דֵּעִים?! הֲרֵי אָמְרוּ חֲזַ"ל: כְּשֵׁם שֶׁאֵין פַּרְצוּפֵיהֶם שָׁוִין זֶה לָזֶה, כָּךְ אֵין דֵּעוֹתֵיהֶם שָׁווֹת זֶה לָזֶה (תנחומא פנחס י). אִם כֵּן, זוֹ דְרִישָׁה שֶׁנִּרְאֵית רְחוֹקָה מֵהַמְּצִיאוּת! אָמְנָם כּוֹתֵב הָרַב שִׁמְשׁוֹן רְפָאֵל הִירְשׁ זַצַ"ל, שֶׁלֹא תִתָּכֵן תְּמִימוּת דֵּעִים בֵּין הַהוֹרִים, אֶלָּא אִם כֵּן הֵם מְבַטְּלִים אֶת רְצוֹנוֹתֵיהֶם בְּבִטּוּל גָּמוּר לִרְצוֹן הַתּוֹרָה. הַתּוֹרָה צְרִיכָה לִהְיוֹת עֵרֶךְ עֶלְיוֹן עֲבוּרָם, וְאָז מִמֵּילָא כָּל צַעַד יֻכְרַע לְפִי רְצוֹן הַתּוֹרָה. הִנֵּה לָנוּ פִּתְרוֹן לְהַשִּׂיג תְּמִימוּת דֵּעִים. וּמַה נַּרְוִיחַ לְטוֹבַת הַיֶּלֶד אִם תִּהְיֶה תְּמִימוּת דֵּעִים? פָּשׁוּט מְאֹד, לַיֶּלֶד יִהְיֶה קַל לְקַבֵּל אֶת דַּעַת הַהוֹרִים, וּמִמֵּילָא גַּם לְהִתְנַהֵג לְפִי רְצוֹנָם. מֵאַחַר שֶׁהוּא רוֹאֶה שֶׁהֵם מַנְחִים בְּקַו שָׁוֶה, זֶה יוֹצֵר אֶצְלוֹ אֵמוּן שֶׁאָכֵן זוֹ הַדֶּרֶךְ, וְגַם כַּאֲשֶׁר לֹא מוֹצְאוֹת חֵן בְּעֵינָיו הַהוֹרָאוֹת, הוּא יִרְצֶה לְקַיְּמָן, כֵּיוָן שֶׁאֵין לוֹ שׁוּם מִפְלָט, שֶׁהֲרֵי הַהוֹרִים הֵם הַמִּשְׁעֶנֶת שֶׁלּוֹ.

מַה שֶּׁאֵין כֵּן כַּאֲשֶׁר יֵשׁ וִכּוּחִים בֵּין הַהוֹרִים, אֲזַי מִתְעוֹרְרִים לַיֶּלֶד סְפֵקוֹת אֵיזוֹ דֶּרֶךְ הִיא אָכֵן אֲמִתִּית, וְרָחוֹק מִן הַדַּעַת שֶׁהוּא אָכֵן יַשְׂכִּיל מִתּוֹךְ דֵּעָה צְלוּלָה לָדַעַת מָה הַדֶּרֶךְ הַנְּכוֹנָה, כֵּיוָן שֶׁכָּל יֶלֶד הוּא אִינְטֶרֶסַּנְט, וְלָכֵן קָרוֹב לְוַדַּאי שֶׁיִּבְחַר בַּדֶּרֶךְ הַקַּלָּה. זֹאת וְעוֹד, כַּאֲשֶׁר אַחַד הַהוֹרִים יִדְרֹשׁ מֵהַיֶּלֶד דְּרִישָׁה שֶׁלֹא תֵרָאֶה לוֹ אוֹ שֶׁאֵינָהּ נוֹחָה לוֹ, אוֹ שֶׁהַיֶּלֶד יִרְצֶה לְהִתְחַמֵּק אֲפִלּוּ מִדְּרִישָׁה פְּשׁוּטָה, הוּא יִמְצָא בַּהוֹרֶה הַשֵּׁנִי אֶת הַמִּפְלָט, וְכָךְ "יְרַקֵּד" בֵּינֵיהֶם, וּבְעֶצֶם הַיֶּלֶד מְפַתֵּחַ מֶרֶד וְנֶהֱרָס. גַּם הַהוֹרִים עֲלוּלִים לְהִתָּפֵס לְחֻלְשָׁה וּלְוַתְּרָנוּת לֹא רְצוּיָה מֵחֲשָׁשׁ שֶׁלֹא תִהְיֶה שְׁלִיטָה עַל הַיֶּלֶד, מִשּׁוּם שֶׁיֵּשׁ לוֹ מִקְלָט אֵצֶל הַצַּד שֶׁכְּנֶגֶד.

מִכָּאן יֵשׁ לִלְמֹד כַּמָּה צְרִיכִים לִהְיוֹת מְאֻשָּׁרִים הוֹרִים שׁוֹמְרֵי תּוֹרָה וּמִצְווֹת, שֶׁמְּבַטְּלִים דַּעְתָּם וּרְצוֹנָם לִרְצוֹן הַתּוֹרָה, יֵשׁ לָהֶם קַו בָּרוּר. וְגַם כַּאֲשֶׁר הֵם מִסְתַּפְּקִים מַה דַּעַת הַתּוֹרָה, יֵשׁ לָהֶם לְאָן לִפְנוֹת - הֵם יְכוֹלִים לִפְנוֹת לְרַב מֻסְמָךְ שֶׁיַּכְרִיעַ מַה דַּעַת הַתּוֹרָה.

אוּלָם הַשְּׁאֵלָה הַנִּשְׁאֶלֶת הִיא: בַּיִת שֶׁלְּצַעֲרֵנוּ אֵין בּוֹ תְּמִימוּת דֵּעִים גְּמוּרָה, כֵּיצַד עֲלֵיהֶם לִנְהֹג?

הַתְּשׁוּבָה: עֲלֵיהֶם לְהִשְׁתַּדֵּל בְּכָל עֹז וְתַעֲצוּמוֹת לְנַהֵל אֶת הַוִּכּוּחִים בֵּינָם לְבֵין עַצְמָם בְּצוּרָה אִישִׁית, שֶׁבְּשׁוּם אֹפֶן לֹא יֵרָאוּ לְעֵינֵי הַיֶּלֶד וְלֹא יִשָּׁמְעוּ לְאָזְנָיו. אוּלָם בַּמִּקְרֶה הַגָּרוּעַ, שֶׁאֶחָד מֵהַהוֹרִים אֵינוֹ מִתְחַשֵּׁב בַּחֲשָׁשׁוֹת הַנַּ"ל, בְּלֵית בְּרֵרָה עַל הַצַּד הַשֵּׁנִי לִשְׁמֹר מְאֹד עַל כְּבוֹד בֶּן זוּגוֹ וּלְהַקְרִין לַיְלָדִים עַד כַּמָּה שֶׁאֶפְשָׁר שֶׁאֵין מַחֲלֹקֶת. וְאִם אִי אֶפְשָׁר לְהַסְתִּיר שֶׁיֵּשׁ מַחֲלֹקֶת, מִכָּל מָקוֹם יֵשׁ לְהַסְבִּיר לַיֶּלֶד אֶת דַּעַת בֶּן הַזּוּג בְּכָבוֹד גָּדוֹל, וְעִם זֹאת לְהִשְׁתַּדֵּל לְקָרֵב אֶת הַיֶּלֶד בְּנֹעַם שִׂיחַ בְּשָׂפָה בְּרוּרָה וּנְעִימָה, וּלְהִשְׁתַּדֵּל בְּמִשְׁנֵה זְהִירוּת לְמַעֵט בִּפְקֻדּוֹת לַיֶּלֶד אוֹ לְסָרֵב לְבַקָּשָׁתוֹ, אִם הַסֵּרוּב אֵינוֹ הֶכְרֵחַ הַמְּצִיאוּת. בְּצוּרָה זְהִירָה כָּזוֹ יֵשׁ סִכּוּיִים גְּדוֹלִים שֶׁיִּהְיֶה מִשְׁקָל וְכָבוֹד לְדִבְרֵי הַהוֹרֶה. וְעִם זֹאת, סָבִיר לְהַנִּיחַ, שֶׁעַל יְדֵי שִׂיחָה לְבָבִית עִם בֶּן הַזּוּג אֶפְשָׁר לְסַכֵּם קַו שָׁוֶה מִינִימָלִי שֶׁיֻּסְכַּם עַל דַּעַת שְׁנֵיהֶם, וּבְמַה שֶּׁאֵינָם שָׁוִים בְּלֵית בְּרֵרָה, יֵשׁ לְקָרֵב אֶת הַיֶּלֶד וְכוּ' כַּנַּ"ל. וְהָאֱמֶת וְהַשָּׁלוֹם אֱהָבוּ!

~ שמור את מעמדך כהורה!

{P יֵשׁ לְשַׁדֵּר אַהֲבָה וּדְאָגָה כֵּנָה לַיֶּלֶד, אוּלָם עִם זֹאת הַיֶּלֶד צָרִיךְ לְהָבִין שֶׁמַּעֲמָדוֹ אֵינוֹ שָׁוֶה לְהוֹרָיו, וְלָכֵן הַזְּכוּת לְהַסְכִּים אוֹ לְסָרֵב נְתוּנָה אַךְ וְרַק לְהוֹרָיו וְהוּא כְּיֶלֶד צָרִיךְ לְצַיֵּת לְכָל אֲשֶׁר יֹאמְרוּ וְגַם אִם לֹא נִרְאֶה לוֹ. P רָצוּי לִהְיוֹת נָגִישׁ לַיֶּלֶד וּלְהַרְאוֹת לוֹ שֶׁאָזְנֵנוּ כְּרוּיָה לִשְׁמֹעַ אוֹתוֹ. P מַעֲמַד הַהוֹרִים הוּא גַּם מְחַיֵּב הִתְנַהֲגוּת בַּהֶתְאֵם.}

כִּי יְסוֹד הוּא בְּמִדּוֹת: דְּלָא שָׁיֵיךְ בִּדְלָא שָׁיֵיךְ. וּכְבָר כָּתַב הָאֶבֶן עֶזְרָא (שמות כ, יד), שֶׁלֹא שַׁיֶּכֶת חֶמְדָּה לְכַפְרִי בְּבַת מֶלֶךְ. כֵּן אִם יַעֲנִישׁ לְכַפְרִי בְּשׁוֹטִים - לֹא יַעֲלֶה עַל דַּעְתּוֹ לְהִנָּקֵם מֵהַמֶּלֶךְ, וְלֹא יִלְמַד מִזֶּה אֶלָּא הַכְנָעָה לְבַד, כִּי פָּשׁוּט אֶצְלוֹ שֶׁהוּא בָּטֵל כְּלַפֵּי הַמֶּלֶךְ וְכִי הַמֶּלֶךְ רַשַּׁאי לְהַעֲנִישׁ, וְלֹא הוּא. כֵּן כַּאֲשֶׁר תַּחְדֹּר הַהַכָּרָה בְּלֵב הַתִּינוֹק כִּי הָאָב הוּא הַשַּׁלִּיט וְהַבְּעָלִים שֶׁלּוֹ לְגַמְרֵי, וּבָטֵל הוּא כְּלַפֵּי אָבִיו, אָז מִתּוֹךְ הַכְנָעָתוֹ לֹא יִלְמַד לְהַכּוֹת בִּשְׁבִיל שֶׁאָבִיו מַלְקֶה אוֹתוֹ. אֶלָּא עִקַּר הַחִנּוּךְ שֶׁלָּנוּ מְקֻלְקָל - שֶׁהַמּוֹרִים נַעֲשִׂים חֲבֵרִים לְתַלְמִידֵיהֶם, וְכֵן הַהוֹרִים, וְהַכֹּל בִּשְׁבִיל עַצְמָאוּת הַבָּנִים. וּמִכֵּיוָן שֶׁכֵּן, בְּוַדַּאי אִם הָאָב יַכֶּה לִבְנוֹ, יָשׁוּב הַבֵּן וְיַכֶּה לְאָבִיו אוֹ לְאָחִיו הַקָּטָן וְכוּ'.

אֵלֶּה הַחוֹקְרִים הַחֲדִישִׁים, בְּחַפְּשָׂם חֲדָשׁוֹת וְלַהֲרֹס הַיְסוֹדוֹת שֶׁיְּדָעוּם אֲפִלּוּ הַגּוֹיִם, וַאֲשֶׁר שָׁרְשָׁם בְּתוֹרַת ה' וּבַנְּבִיאִים, הִמְצִיאוּ הַמְצָאוֹת שֶׁמְּבִיאוֹת לַהֲפֹךְ אֶת כָּל הַשָּׁרָשִׁים, וּלְחַנֵּךְ הִיטְלֶרִיסְטִים חֲצוּפִים וְחוּצְפָּא יִסְגֵי. עַד כָּאן לְשׁוֹן הָרַב דֶּסְלֵר (מכתב מאליהו ח"ג עמ' 163).

הָרַב מְצַיֵּן מָה עִקַּר הַבְּעָיָה: "עִקַּר הַחִנּוּךְ שֶׁלָּנוּ מְקֻלְקָל, שֶׁהַמּוֹרִים נַעֲשִׂים חֲבֵרִים לְתַלְמִידֵיהֶם וְכֵן הַהוֹרִים". מָה הַבְּעָיָה בַּחֲבֵרוּת עִם יְלָדִים? אַדְּרַבָּה, נִהְיֶה חֲבֵרִים שֶׁלָּהֶם, כְּדֵי שֶׁיִּפְתְּחוּ לְפָנֵינוּ סְגוֹר לִבָּם?!

תְּשׁוּבָה: הַחֲבֵרוּת בֵּין הַהוֹרִים וְהַיֶּלֶד פֵּרוּשָׁהּ שֶׁהֵם בְּמַעֲמָד שָׁוֶה, וְאִם לְאַבָּא יֵשׁ זְכוּת לְהַסְכִּים אוֹ לְסָרֵב, הֱוֵי אוֹמֵר שֶׁגַּם לַיֶּלֶד יֵשׁ הַזְּכוּת הַזֹּאת, וְזֶהוּ פֶּתַח לִבְעָיוֹת מִשְׁמַעַת. שֶׁהֲרֵי כָּל זְמַן שֶׁהַהוֹרֶה מַצְלִיחַ לְשַׁכְנֵעַ אֶת הַיֶּלֶד בַּאֲמִתּוּת דַּרְכּוֹ אוֹ הַהִגָּיוֹן שֶׁבְּהַחְלָטָתוֹ, וְלַיֶּלֶד יֵשׁ רָצוֹן לְקַיֵּם, אֲזַי הַכֹּל הוֹלֵךְ לְמֵישָׁרִים. אוּלָם אִם הָאָב לֹא יַצְלִיחַ לְשַׁכְנֵעַ אֶת הַבֵּן, וְלֹא חֲסֵרוֹת סִבּוֹת טוֹבוֹת לְכָךְ - אִם מִשּׁוּם שֶׁהַיֶּלֶד מְשֻׁחָד לְעַצְמוֹ, וְאִם זֶה דְּבָרִים שֶׁהַשְּׁתִיקָה יָפָה לָהֶם וְלָכֵן אִי אֶפְשָׁר לְהַסְבִּיר לַיֶּלֶד, וְאִם זֶה כַּאֲשֶׁר הַיֶּלֶד שָׁמַע דֵּעוֹת נֶגְדִּיּוֹת וְכַדּוֹמֶה, וְאָז הַיֶּלֶד מְסָרֵב, וְכַמּוּבָן שֶׁהַהוֹרֶה לֹא יָכוֹל לְהַרְשׁוֹת לְעַצְמוֹ שֶׁהַיֶּלֶד יִתְנַהֵג לְפִי הָעוֹלֶה עַל רוּחוֹ, וְאָז הָאָב מְנַסֶּה לְהַפְעִיל אֶת סַמְכוּתוֹ כְּאָב - כָּאן הוּא נִתְקָל בְּהִתְנַגְּדוּת שֶׁל הַיֶּלֶד שֶׁנִּרְאֵית מֻצְדֶּקֶת, שֶׁהֲרֵי עַד עַכְשָׁיו אֲנַחְנוּ חֲבֵרִים, וּמַה קָּרָה שֶׁאַתָּה מִתְנַהֵג בְּצוּרָה שֶׁל אַבָּא? אוֹ בְּמִלִּים אֲחֵרוֹת: פִּתְאוֹם נִהְיֵיתָ רוֹדָן?!

אוּלָם הַשְּׁאֵלָה עוֹמֶדֶת בְּעֵינָהּ: כֵּיצַד נוּכַל לְהַבְטִיחַ שֶׁאָכֵן הַיֶּלֶד יִפְתַּח אֶת סְגוֹר לִבּוֹ? הַתְּשׁוּבָה הִיא: אָמְנָם הַחֲבֵרוּת זוֹ דֶּרֶךְ לְדוֹבֵב אֶת הַיֶּלֶד, אוּלָם אֵין זוֹ הַדֶּרֶךְ הַיְחִידָה לָנוּ כְּהוֹרִים. הַדֶּרֶךְ הִיא יְצִירַת אֵמוּן הֲדָדִי. אִם הַיֶּלֶד יַאֲמִין שֶׁאָכֵן אֲנַחְנוּ מַעֲרִיכִים אוֹתוֹ וְרוֹצִים בְּטוֹבָתוֹ, וְגַם אַחֲרָאִים לְמַעֲשֵׂינוּ, אֲזַי הוּא יִשְׂמַח לְשַׁתֵּף אוֹתָנוּ בָּעִנְיָנִים הַפְּרָטִיִּים שֶׁלּוֹ, וּבִפְרָט בְּמַה שֶּׁמַּטְרִיד אֶת מְנוּחָתוֹ.

כֵּיצַד נִצֹּר אֵמוּן? תְּשׁוּבָה: אָמְנָם הַנּוֹשֵׂא רָחָב, אֲבָל נִכְתֹּב אֶת עִקְּרֵי הַדְּבָרִים. וּבְכֵן, כַּאֲשֶׁר הַיֶּלֶד רוֹצֶה לְסַפֵּר לָנוּ עַל עַצְמוֹ, עָלֵינוּ לַעֲשׂוֹת מַאֲמָץ לִהְיוֹת מְצוּיִים לוֹ, וְלֹא לְהַפְגִּין אוֹ לְהַרְאוֹת שֶׁאֲנַחְנוּ "עֲסוּקִים". וְכַאֲשֶׁר הוּא מְסַפֵּר, יֵשׁ לְהַפְגִּין קֶשֶׁב רַב, לְהַרְאוֹת שֶׁדְּבָרָיו נִשְׁמָעִים בִּרְצִינוּת. זֹאת וְעוֹד, כַּאֲשֶׁר הוּא מְדַבֵּר, יֵשׁ לְהִשְׁתַּדֵּל שֶׁלֹא לִשְׁאֹל שְׁאֵלוֹת מְבִיכוֹת, אֶלָּא אַדְּרַבָּה, יֵשׁ לִשְׁאֹל שְׁאֵלוֹת הַבְהָרָה לִדְבָרָיו לְפִי כִּוּוּן מַחֲשַׁבְתּוֹ, כָּךְ שֶׁהוּא יָבִין מֵהַשְּׁאֵלוֹת שֶׁאֲנַחְנוּ מִזְדַּהִים אִתּוֹ וְלָכֵן אֲנַחְנוּ רוֹצִים לָדַעַת אֶת הָעִנְיָן בְּדִיּוּק, כִּי דְבָרָיו מְעַנְיְנִים אוֹתָנוּ. וּלְאַחַר שֶׁהַיֶּלֶד סִיֵּם אֶת דְּבָרָיו, יֵשׁ לְהַמְתִּין מְעַט לִפְנֵי שֶׁאֲנַחְנוּ עוֹנִים תְּשׁוּבָה, כְּדֵי לְהַרְאוֹת שֶׁאֲנַחְנוּ מְעַכְּלִים אֶת דְּבָרָיו וְעוֹנִים תְּשׁוּבָה בְּכֹבֶד רֹאשׁ, "וְלֹא שׁוֹלְפִים תְּשׁוּבָה מֵהַמֹּתֶן", וְאַף עַל פִּי שֶׁיָּדַעְנוּ מַה לַּעֲנוֹת כְּבָר בִּתְחִלַּת דְּבָרָיו. כְּמוֹ כֵן, בְּדֶרֶךְ כְּלָל, יֵשׁ לְהַתְחִיל אֶת הַתְּשׁוּבָה בַּהֲבָנַת הַצַּד שֶׁהוּא צִדֵּד, וְרַק לְאַחַר מִכֵּן לְהַתְחִיל לְהַסְבִּיר אֶת הַצַּד הַשֵּׁנִי שֶׁל הַמַּטְבֵּעַ. יֵשׁ גַּם לְהִשְׁתַּדֵּל, שֶׁהַדְּבָרִים לֹא יֵרָאוּ כְּהַאֲשָׁמָה כְּלַפָּיו, אֶלָּא כְּהַסְבָּרָה בִּלְבַד.

לְאַחַר שֶׁקָּבַעְנוּ דֵּעָה, יֵשׁ לַעֲמֹד בְּצוּרָה מַעֲשִׂית [בְּמִדַּת הַצֹּרֶךְ] אַחֲרֵי מַסְקָנַת הַדְּבָרִים. אָסוּר בְּהֶחְלֵט לְסַפֵּר לְצַד שְׁלִישִׁי אֶת מַה שֶּׁהַיֶּלֶד סִפֵּר, אֶלָּא יֵשׁ לִשְׁמֹר עַל סוֹדִיּוּת. וּכְמוֹ כֵן כַּאֲשֶׁר הַיֶּלֶד נִכְשַׁל בַּעֲבֵרָה מְסֻיֶּמֶת שֶׁהִיא כִּסְתִירָה לְמַה שֶּׁהוּא בְּעַצְמוֹ סִפֵּר לְהוֹרָיו, אֵין לוֹמַר לוֹ: "אַתָּה רוֹאֶה אֵיזֶה צָבוּעַ אוֹ הֲפַכְפַּךְ אַתָּה; אֶמֶשׁ אָמַרְתָּ כָּךְ וְכָךְ - וּכְבָר הַיּוֹם אַתָּה סוֹתֵר אֶת דְּבָרֶיךָ!" אֵין לוֹמַר כָּךְ, אֶלָּא יֵשׁ לְהִתְיַחֵס לַמַּעֲשֶׂה וְלִשְׁלֹל אֶת הַמַּעֲשֶׂה בִּלְבַד, וְלֹא לִזְכֹּר לוֹ עֲוֹנוֹת רִאשׁוֹנִים, וְקַל וָחֹמֶר לֹא "לִתְפֹּס טְרֶמְפּ" עַל דְּבָרִים שֶׁהוּא אָמַר לַהוֹרִים כְּהִשְׁתַּפְּכוּת.

נְקֻדָּה נוֹסֶפֶת וַחֲשׁוּבָה עַד מְאֹד הִיא, שֶׁיֵּשׁ לִזְכֹּר שֶׁמַּעֲמַד הוֹרֶה הוּא זְכוּת, אוּלָם לֹא פָּחוֹת גַּם מְחַיֵּב. מוּבָא בַּגְּמָרָא (יומא פו, ע"א) הֵיכִי דָמֵי חִלּוּל ה'? אָמַר רַב: כְּגוֹן אֲנָא, אִי שָׁקִילְנָא בִּישְׂרָא מִטַּבָּחָא, וְלָא יָהֵיבְנָא דְּמֵי לְאַלְתַּר. [תַּרְגּוּם: כֵּיצַד הוּא חִלּוּל ה'? אָמַר רַב: כְּגוֹן אֲנִי (רַב חָשׁוּב וְצַדִּיק בְּעֵינֵי הָעָם), אִם אֶקַּח בָּשָׂר מֵהַטַּבָּח, וְלֹא אֲשַׁלֵּם מִיָּד.] וּפֵרַשׁ רַשִׁ"י: וּכְשֶׁאֲנִי מְאַחֵר לִפְרֹעַ, הוּא אוֹמֵר שֶׁאֲנִי גַזְלָן, וְיִלְמַד מִמֶּנִּי לִהְיוֹת מְזַלְזֵל בְּגָזֵל. עַד כָּאן לְשׁוֹנוֹ. רַבִּי יוֹחָנָן אָמַר: כְּגוֹן אֲנָא, דְּמַסְגֵּינָא אַרְבַּע אַמּוֹת בְּלָא תּוֹרָה וּבְלָא תְּפִלִּין. [תַּרְגּוּם: רַבִּי יוֹחָנָן אָמַר: כְּגוֹן אֲנִי, שֶׁאֵלֵךְ אַרְבַּע אַמּוֹת בְּלִי לִמּוּד וּבְלִי תְּפִלִּין.] וּפֵרַשׁ רַשִׁ"י: וְאֵין הַכֹּל יוֹדְעִין שֶׁנֶּחְלַשְׁתִּי בְּגִרְסָתִי, וּלְמֵדִין הֵימֶנִּי לְהִבָּטֵל מִתַּלְמוּד תּוֹרָה. עַד כָּאן לְשׁוֹנוֹ.

יֵשׁ עוֹד דֻּגְמָאוֹת רַבּוֹת שֶׁגְּדוֹלֵי יִשְׂרָאֵל דָּרְשׁוּ מֵעַצְמָם וְהִקְפִּידוּ יוֹתֵר מֵאֲחֵרִים, מִשּׁוּם שֶׁהֵם יָדְעוּ שֶׁהֵם דֻּגְמָא וְסֶמֶל, וְלָכֵן עֲלֵיהֶם לִנְהֹג בְּמִשְׁנֵה זְהִירוּת. וּמִכָּאן יֵשׁ לָנוּ הַהוֹרִים לְהָבִין עַד כַּמָּה הַמַּעֲמָד שֶׁלָּנוּ כְּהוֹרִים מְחַיֵּב אוֹתָנוּ לְשַׁמֵּשׁ דֻּגְמָא עַל יְדֵי הַקְפָּדָה עַל הִתְנַהֲגוּתֵנוּ יוֹתֵר מֵאָדָם רָגִיל, כִּי אֲנַחְנוּ הַדְּמוּת הַמֶּרְכָּזִית בְּחַיֵּי הַיֶּלֶד, וְאִם נִנְהַג כַּיָּאוּת, הַיֶּלֶד יֵדַע הֵיטֵב לְהַעֲרִיךְ אוֹתָנוּ.

~ לסיכום

{{{ [[[הַקְדָּמָה]]]

* הַמַּרְכִּיבִים הָעִקָּרִיִּים לְמִשְׁמַעַת בְּרִיאָה הֵם הַיִּרְאָה וְהָאַהֲבָה. * הַיִּרְאָה מְהַוָּה מַחְסוֹם בִּפְנֵי הַפִּתּוּיִים, וְהָאַהֲבָה מְחַבֶּרֶת אֶת הַיֶּלֶד אֶל הַהוֹרִים וּמַגְבִּירָה אֶת רְצוֹנוֹ לִשְׁמֹעַ בְּקוֹלָם.

לָדַעַת מָה אֲנַחְנוּ רוֹצִים מֵהַיֶּלֶד

[[[הַסְבָּרָה]]]

* הַהַסְבָּרָה מְסַיַּעַת לְהִתְגַּבֵּר עַל הַנְּטִיָּה הַטִּבְעִית שֶׁל הַיֶּלֶד לִהְיוֹת לְלֹא מִגְבָּלוֹת. * הַהַסְבָּרָה עֲשׂוּיָה לִמְנֹעַ הִתְמַרְמְרוּת בְּמִקְרֶה שֶׁהַהוֹרִים מְיָרְאִים אֶת הַיֶּלֶד.

[[[דֻּגְמָא אִישִׁית]]]

אִם הַיֶּלֶד יִרְאֶה קַו בָּרוּר וְזֵהֶה בְּהִתְנַהֲגוּת הַהוֹרִים לְמַה שֶּׁהֵם דּוֹרְשִׁים מֵהַיֶּלֶד, לַיֶּלֶד יֵקַל לְקַבֵּל אֶת דִּבְרֵיהֶם וְלִהְיוֹת מְמֻשְׁמָע.

[[[לֹא לְהַרְבּוֹת בִּפְקֻדּוֹת לְלֹא צֹרֶךְ]]]

יֵשׁ לְמַעֵט בִּפְקֻדּוֹת, וּבִפְרָט פְּקֻדּוֹת שֶׁטַּעֲמָן אֵינוֹ נִכָּר לָעַיִן, וְקַל וָחֹמֶר שֶׁיֵּשׁ לְהַקְפִּיד שֶׁהַפְּקֻדָּה לֹא תֵּרָאֶה כְּאִינְטֶרֶסַנְטִית.

[[[לְהַבְחִין בֵּין בַּקָּשָׁה לִשְׁאֵלָה]]]

אִם הַהוֹרִים בִּקְשׁוּ מֵהַיֶּלֶד דָּבָר מְסֻיָּם, הוּא מֵבִין שֶׁעָלָיו לְבַצֵּעַ. אִם הֵם יִשְׁאֲלוּ אוֹתוֹ הַאִם הוּא מַסְכִּים לַעֲשׂוֹת, הוּא יָבִין שֶׁיֵּשׁ לוֹ זְכוּת לְסָרֵב.

[[[לְהִמָּנַע מִסֵּרוּב לְלֹא צֹרֶךְ]]]

כַּאֲשֶׁר יֵשׁ לְךָ סָפֵק אִם לְהַסְכִּים לַבֵּן - אַל תַּעֲנֶה בְּסֵרוּב, אֶלָּא אֱמֹר: כָּרֶגַע אֵין לִי תְּשׁוּבָה, רְצוֹנִי לַחְשֹׁב עוֹד קְצָת.

[[[לִהְיוֹת הֶחְלֵטִיִּים]]]

חֹסֶר הֶחְלֵטִיּוּת שֶׁל הַהוֹרִים עֲלוּלָה לִיצֹר אִי רְגִיעָה נַפְשִׁית אֵצֶל הַיֶּלֶד.

[[[לִהְיוֹת עִקְבִיִּים]]]

* עִקְבִיּוּת הִנָּהּ עֲמִידָה בַּהֶסְכֵּמִים אוֹ בַּנְּהָלִים בְּצוּרָה רְצוּפָה. * אִי עִקְבִיּוּת עֲלוּלָה לִבְקֹעַ סֶדֶק בָּאֵמוּן וּבַמִּשְׁמַעַת שֶׁל הַיֶּלֶד.

[[[לְהַכִּיר אֶת כֹּחוֹת הַיֶּלֶד הַנַּפְשִׁיִּים וְהַגּוּפָנִיִּים]]]

* יֵשׁ לְהַקְפִּיד שֶׁהַדְּרִישׁוֹת מֵהַיֶּלֶד תִּהְיֶינָה לְפִי כֹּחוֹ, דְּהַיְנוּ שֶׁהוּא יָכוֹל לְבַצֵּעַ אוֹתָן לְלֹא מַאֲמָץ מְיֻחָד. * דְּרִישׁוֹת [בְּאֹפֶן קָבוּעַ] שֶׁטְּעוּנוֹת מַאֲמָץ מְיֻחָד עֲלוּלוֹת לִגְרֹם לִשְׁחִיקָה נַפְשִׁית שֶׁל הַיֶּלֶד.

[[[חֶבְרָה מַתְאִימָה]]]

* דֶּרֶךְ בְּרִיָּתוֹ שֶׁל אָדָם לִהְיוֹת נִמְשָׁךְ בְּדֵעוֹתָיו וּבְמַעֲשָׂיו אַחַר רֵעָיו וַחֲבֵרָיו וְנוֹהֵג כְּמִנְהַג אַנְשֵׁי מְדִינָתוֹ, לְפִיכָךְ צָרִיךְ אָדָם לְהִתְחַבֵּר לַצַּדִּיקִים (רמב"ם הלכות דעות ו, א) * גַּם בְּמַחֲנֵה שׁוֹמְרֵי תּוֹרָה וּמִצְווֹת אֵין כָּל הַדֵּעוֹת שָׁווֹת וְיֵשׁ לִנְקֹט מִשְׁנֵה זְהִירוּת.

[[[כְּלָלִים בְּרוּרִים וּמְפֹרָטִים]]]

* יֵשׁ לְהַצִּיב כְּלָלִים קְבוּעִים מַה מֻּתָּר וּמָה אָסוּר. * הַיְלָדִים הֵם "כְּעוֹלִים חֲדָשִׁים" וְלָכֵן הֵם זְקוּקִים לְהַסְבָּרָה בְּרוּרָה וּמְפֹרֶטֶת.

[[[לְהִמָּנַע מֵאֵיפָה וְאֵיפָה]]]

* הַחֲמִימוּת הָרִגְשִׁית שֶׁל הַהוֹרִים הִיא צֹרֶךְ לַנֶּפֶשׁ כְּמוֹ "אֹכֶל נֶפֶשׁ" לַגּוּף. וּמִכָּאן יֵשׁ לְהָבִין שֶׁהַסְבָּרַת פָּנִים לָאָח הָאֶחָד יוֹתֵר מִמִּשְׁנֵהוּ מְהַוָּה פְּגִיעָה חֲמוּרָה. * יֵשׁ לְהִשְׁתַּדֵּל לְטַשְׁטֵשׁ אֶת נְתִינַת תְּשׂוּמַת הַלֵּב לְיִתְרוֹנוֹת אָח אֶחָד עַל מִשְׁנֵהוּ.

[[[לִשְׁמֹר עַל מַצָּב שֶׁל "שְׂמֹאל דּוֹחָה וְיָמִין מְקָרֶבֶת"]]]

* כְּכָל שֶׁהַיֶּלֶד יַרְגִּישׁ וְיָבִין שֶׁהוֹרָיו אוֹהֲבִים וּמַעֲרִיכִים אוֹתוֹ וּכְכָל שֶׁיִּהְיֶה מְשֻׁכְנָע שֶׁהוֹרָיו מוֹלִיכִים אוֹתוֹ בַּדֶּרֶךְ הַנְּכוֹנָה - כָּךְ יִהְיֶה לוֹ חֹסֶן נַפְשִׁי לַעֲמֹד מוּל הָאֶתְגָּרִים וְהַבִּקֹּרֶת. * יֵשׁ לְהַקְפִּיד שֶׁכַּאֲשֶׁר הַיֶּלֶד נִכְנָס לַבַּיִת, קַבָּלַת הַפָּנִים תִּהְיֶה נְעִימָה גַּם אִם יֵשׁ סִבָּה לִכְעֹס.

[[[תְּמִימוּת דֵּעִים בֵּין הַהוֹרִים]]]

* כַּאֲשֶׁר יֵשׁ תְּמִימוּת דֵּעִים בֵּין הַהוֹרִים, לַיֶּלֶד יֵקַל לְקַבֵּל אֶת מָרוּתָם וּלְהַאֲמִין בְּדַרְכָּם, מַה שֶּׁאֵין כֵּן כַּאֲשֶׁר יֵשׁ מַחֲלֹקֶת. * בְּמִקְרֶה שֶׁל מַחֲלֹקֶת יֵשׁ לִשְׁמֹר עַל כָּבוֹד הֲדָדִי וּלְמַעֵט בִּדְרִישׁוֹת שֶׁעֲלוּלוֹת לִגְרֹם לְסֵרוּב. וּמֵאִידָךְ, יֵשׁ לְהַרְאוֹת לוֹ שֶׁאֲנַחְנוּ רוֹצִים מְאֹד לְמַלֵּא אֶת בַּקָּשׁוֹתָיו.

[[[שְׁמֹר אֶת מַעֲמָדְךָ כְּהוֹרֶה!]]]

* יֵשׁ לְשַׁדֵּר אַהֲבָה וּדְאָגָה כֵּנָה לַיֶּלֶד, אוּלָם עִם זֹאת הַיֶּלֶד צָרִיךְ לְהָבִין שֶׁמַּעֲמָדוֹ אֵינוֹ שָׁוֶה לְהוֹרָיו, וְלָכֵן הַזְּכוּת לְהַסְכִּים אוֹ לְסָרֵב נְתוּנָה אַךְ וְרַק לְהוֹרָיו וְהוּא כְּיֶלֶד צָרִיךְ לְצַיֵּת לְכָל אֲשֶׁר יֹאמְרוּ וְגַם אִם לֹא נִרְאֶה לוֹ. * רָצוּי לִהְיוֹת נָגִישׁ לַיֶּלֶד וּלְהַרְאוֹת לוֹ שֶׁאָזְנֵנוּ כְּרוּיָה לִשְׁמֹעַ אוֹתוֹ. * מַעֲמַד הַהוֹרִים הוּא גַּם מְחַיֵּב הִתְנַהֲגוּת בַּהֶתְאֵם. }}}

@ ענישה

~ מטרת העונש

{P מַטְּרַת הָעֹנֶשׁ לְהָסִיר אֶת שֹׁחַד הַתַּאֲוָה שֶׁמְּסַמֵּא אֶת עֵינֵי שִׂכְלוֹ שֶׁל הַיֶּלֶד. P אֵין לְהַעֲנִישׁ כִּנְקָמָה אֶלָּא רַק לְשֵׁם תִּקּוּן לְהַבָּא.}

הָעֹנֶשׁ הוּא לֹא נָעִים לַנֶּעֱנָשׁ - וְלֹא נָעִים לַמַּעֲנִישׁ. הַשְּׁאֵלָה הִיא: אִם כֵּן, הַאִם אִי אֶפְשָׁר בְּלִי לְהַעֲנִישׁ, וּמַה הִיא הַמַּטָּרָה שֶׁלִּשְׁמָהּ מַעֲנִישִׁים?

הַתְּשׁוּבָה הִיא: אֱמֶת הִיא שֶׁלֹא תָמִיד הָעֹנֶשׁ הוּא מֻכְרָח, אֶפְשָׁר לְהַגִּיעַ לַמַּטָּרָה גַּם בְּלִי עֹנֶשׁ. אוּלָם לִפְעָמִים הַיֶּלֶד נָתוּן בְּתַהֲלִיךְ הִדַּרְדְּרוּת מוּסָרִית, וַאֲנַחְנוּ רוֹאִים, שֶׁאַף עַל פִּי שֶׁהִסְבַּרְנוּ חָזוֹר וְהַסְבֵּר - אֵין הַדְּבָרִים עוֹשִׂים רֹשֶׁם בַּפֹּעַל עַל הַיֶּלֶד. אוֹ שֶׁהַיֶּלֶד עָשָׂה מַעֲשֶׂה חָמוּר שֶׁלֹא נוּכַל לְהַרְשׁוֹת לְעַצְמֵנוּ הִשָּׁנוּת הַמַּעֲשֶׂה, וְיֵשׁ חֲשָׁשׁ, שֶׁכֵּיוָן שֶׁיֵּשׁ לוֹ תַאֲוָה לַעֲשׂוֹת אֶת הַמַּעֲשֶׂה, לֹא תַסְפִּיק הַהַסְבָּרָה בִּלְבַד כְּדֵי לְהָנִיא אוֹתוֹ מִלָּשׁוּב עַל מַעֲשֶׂה זֶה אוֹ לַעֲצֹר אֶת הַהִדַּרְדְּרוּת שֶׁהוּא נָתוּן בָּהּ, כֵּיוָן שֶׁהַתַּאֲוָה הִיא כְּעֵין שֹׁחַד הַמְעַוֶּרֶת אֶת עֵינֵי הַיֶּלֶד מִלִּרְאוֹת אֶת הָאֱמֶת שֶׁבְּדִבְרֵי הַהַסְבָּרָה שֶׁל הוֹרָיו וּמְחַנְּכָיו, וְלָכֵן צְרִיכִים אֲנַחְנוּ לְהַעֲנִישׁ.

כַּמּוּבָן שֶׁיֵּשׁ עוֹד צוּרוֹת הַמְחַיְּבוֹת עֹנֶשׁ, אוּלָם הַמְכַנֶּה הַמְשֻׁתָּף לְכֻלָּם הוּא, שֶׁהַמַּטָּרָה הִיא לִמְנֹעַ קִלְקוּל וּלְהָסִיר אֶת הַמּוֹנֵעַ, שֶׁזֶּהוּ שֹׁחַד הַתַּאֲוָה.

וְעַל פִּי הָאָמוּר יֵשׁ לְפָרֵשׁ מַה שֶּׁהוּבָא בַּגְּמָרָא מַסֶּכֶת מַכּוֹת דַּף ח' עַמּוּד ב', וְזֶה לְשׁוֹנוֹ: אַף עַל גַּב דְּגָמִיר מִצְוָה קָעָבִיד, דִּכְתִיב: "יַסֵּר בִּנְךָ וִינִיחֶךָ". עַד כָּאן לְשׁוֹנוֹ. פֵּרוּשׁ: אַף עַל פִּי שֶׁהַיֶּלֶד בְּדֶרֶךְ כְּלָל מִתְנַהֵג כַּשּׁוּרָה, מִכָּל מָקוֹם תִּמְצָא סִבָּה לְהַכּוֹתוֹ [כַּמּוּבָן שֶׁהַכַּוָּנָה לֹא בִּתְדִירוּת, אֶלָּא בְּמִנּוּן קָטָן מְאֹד, שֶׁהֲרֵי מִכָּל מָקוֹם הוּא יֶלֶד טוֹב]. וְנִרְאֶה שֶׁהַסִּבָּה הִיא, מִשּׁוּם שֶׁיֶּלֶד צָרִיךְ לְקַבֵּל מָרוּת גַּם כַּאֲשֶׁר הוּא לֹא מֵבִין. וְהִנֵּה, בְּמִקְרֶה שֶׁהַיֶּלֶד מִתְנַהֵג כַּשּׁוּרָה לֹא מִשּׁוּם שֶׁיֵּשׁ סִבָּה מַרְתִּיעָה, אֶלָּא אַךְ וְרַק מִשּׁוּם שֶׁהוּא מֵבִין שֶׁכָּךְ צָרִיךְ לַעֲשׂוֹת [וְזֶה מַצָּב אִידֵיאָלִי שֶׁכָּל הוֹרֶה צָרִיךְ לִשְׁאֹף אֵלָיו] - אִם הַיֶּלֶד יִגְדַּל וְיִהְיֶה לוֹ פִּתּוּי לַעֲשׂוֹת אַחֶרֶת מִמַּה שֶּׁמְּבַקְשִׁים מִמֶּנּוּ, אֲזַי לֹא יִהְיֶה גוֹרֵם שֶׁיּוּכַל לְהָנִיא אוֹתוֹ, מִשּׁוּם שֶׁאֵין לוֹ מָרוּת וְלֹא מוֹרָא, שֶׁהֲרֵי הוּא גָדַל לְפִי הֲבָנָתוֹ, וְלֹא מִתּוֹךְ כְּנִיעָה וְקַבָּלַת עֹל הַהוֹרִים, וְלָכֵן לֹא יִהְיֶה מִי שֶׁיַּעֲצֹר אוֹתוֹ. וּבָזֶה תִתְבָּאֵר הַסִּבָּה לְמַה שֶּׁאוֹמְרִים, שֶׁיְּלָדִים "הַשְּׁקֵטִים" בַּגִּיל הַצָּעִיר, כַּאֲשֶׁר הֵם מִתְבַּגְּרִים, הֵם מִשְׁתַּנִּים וְהוֹפְכִים לִהְיוֹת יוֹתֵר מִדַּאי עַצְמָאִיִּים וּפִתְאוֹם הַשְׁקָפָתָם מִשְׁתַּנָּה. הַסִּבָּה הִיא, מִשּׁוּם שֶׁהֵם לֹא קִבְּלוּ מָרוּת, שֶׁהֲרֵי כְּשֶׁהָיוּ קְטַנִּים, הֵם לֹא הָיוּ צְרִיכִים מָרוּת, הֵם הִתְנַהֲגוּ לְמוֹפֵת, וְנוֹסָף לָזֹאת הֵם לֹא קִבְּלוּ הַנְחָיוֹת מוּסָרִיּוֹת, הֱיוֹת וְלֹא הָיָה צֹרֶךְ לְשׂוֹחֵחַ עִמָּהֶם. הֵם הָיוּ לְמוֹפֵת, וּמִמֵּילָא, כַּאֲשֶׁר גָּדְלוּ לְלֹא רְתִיעָה וּלְלֹא תֹכֶן מוּסָרִי, הַתּוֹצָאָה הִיא פְּרִיקַת עֹל.

אוּלָם יֵשׁ לְהַדְגִּישׁ אֶת מַה שֶּׁכָּתַב הַגְּרָ"א ע"ה (משלי יט, יט): עֹנֶשׁ נוֹתְנִים רַק בִּשְׁבִיל הֶעָתִיד לִמְנֹעַ קִלְקוּל, וְלֹא כִּנְקָמָה עַל מַה שֶּׁעָבַר.

לְדֻגְמָא: יֶלֶד שֶׁשִּׁקֵּר, יֵשׁ לְהַסְבִּיר לוֹ אֶת חֻמְרַת הַשֶּׁקֶר, כְּגוֹן שֶׁאַרְבַּע כִּתּוֹת אֵינָן מְקַבְּלוֹת פְּנֵי שְׁכִינָה וְאַחַת מֵהֶן הִיא כַּת שַׁקְּרָנִים, וְשֶׁאִם הוּא יִתְרַגֵּל לְשַׁקֵּר, עֲלוּלִים לְאַבֵּד בּוֹ אֶת הָאֵמוּן, וְאָז, אֲפִלּוּ שֶׁיֹּאמַר אֱמֶת, לֹא יַאֲמִינוּ לוֹ וְכוּ'. אוּלָם אִם נִרְאֶה שֶׁהַהַסְבָּרָה בִּלְבַד אֵינָהּ פּוֹתֶרֶת אֶת הַבְּעָיָה, וְהָרְאָיָה לְכָךְ - שֶׁהֲרֵי אֲנַחְנוּ רוֹאִים שֶׁהַיֶּלֶד מַמְשִׁיךְ לְשַׁקֵּר, אִם כֵּן, אֲנַחְנוּ מֻכְרָחִים לְהַעֲנִישׁ כְּדֵי שֶׁלַּיֶּלֶד יִהְיֶה אִינְטֶרֶס שֶׁלֹא לְשַׁקֵּר, וְאָז הָעֹנֶשׁ יַרְתִּיעַ אוֹתוֹ שֶׁלֹא יְשַׁקֵּר. זֶהוּ עֹנֶשׁ בִּשְׁבִיל תִּקּוּן לֶעָתִיד שֶׁלֹא יְשַׁקֵּר, וְלֹא כְּמַטָּרָה לְהַעֲנִישׁ עַל הֶעָבָר עַל מַה שֶּׁשִּׁקֵּר. [וְאַגַּב, הַשְּׁלָ"ה כּוֹתֵב, שֶׁעַל שֶׁקֶר יֵשׁ לְהַעֲנִישׁ בְּחֻמְרָא רַבָּה, כֵּיוָן שֶׁמִּדַּת הָאֱמֶת הִנָּהּ מַפְתֵּחַ גָּדוֹל בְּהַצְלָחַת חִנּוּךְ הַיֶּלֶד. אִם הַיֶּלֶד יִתְרַגֵּל שֶׁלֹא לְשַׁקֵּר בְּשׁוּם אֹפֶן, אִם כֵּן, לִפְנֵי כָּל מַעֲשֶׂה הוּא יִשְׁקֹל אִם כְּדַאי לַעֲשׂוֹתוֹ אוֹ לַחְדֹּל מִמֶּנּוּ, שֶׁהֲרֵי אִם אָבִיו יִשְׁאַל אוֹתוֹ, הוּא יוֹדֵעַ שֶׁהוּא לֹא יְשַׁקֵּר, וּמִמֵּילָא הוּא יִמְנַע אֶת עַצְמוֹ בְּהַרְבֵּה מְאֹד מֵהַמַּעֲשִׂים הָרָעִים. וּמְסַפֵּר הַשְּׁלָ"ה, וְזֶה לְשׁוֹנוֹ: וְהִנֵּה פֹּה בִּירוּשָׁלַיִם עִיר הַקֹּדֶשׁ תוב"ב הָיָה רָגִיל אֶצְלִי חָסִיד גָּדוֹל מֵחֲסִידֵי עֶלְיוֹן מֵהַסְּפָרַדִּים, וְאִם הָיוּ נוֹתְנִים לוֹ כָּל חֲלָלֵי דְּעָלְמָא [פֵּרוּשׁ: כָּל הַדְּבָרִים שֶׁבַּחֲלַל הָעוֹלָם], לֹא הָיָה מוֹצִיא, חַס וְחָלִילָה, מִפִּיו דָּבָר שֶׁאֵינוֹ אֱמֶת בְּבֵרוּר. וְסִפֵּר לִי מִנְהַג אָבִיו, בְּעוֹדוֹ הָיָה נַעַר הוּא וְאָחִיו, וּבָא קוּבְלָנָא [פֵּרוּשׁוֹ תְּלוּנָה] שֶׁנַּעֲשָׂה אֵיזֶה עִנְיָן שֶׁלֹא כַּהֹגֶן, אָמַר: מִי שֶׁיּוֹדֶה עַל חֶטְאוֹ וְיֹאמַר אֱמֶת, אֲזַי אֶמְחֹל לוֹ, רַק יִזָּהֵר מֵהַיּוֹם וָהָלְאָה שֶׁלֹא יִשְׁנֶה בְּאִוַּלְתּוֹ, וְאֵיזֶה [וְזֶה] שֶׁיִּכְפֹּר וַאֲנִי אֶחֱקֹר וְאֶדְרֹשׁ שֶׁאָחַז בַּשֶּׁקֶר וְכָפַר, אֲזַי אֶעֱשֶׂה לוֹ עֳנָשִׁים בְּכִפְלֵי כִּפְלַיִם. וְכֵן עָשָׂה, מִי שֶׁהוֹדָה - מָחַל לוֹ וְנָתַן לוֹ מַתָּנָה עוֹד אֵיזֶה מַטְבְּעוֹת, בַּעֲבוּר שֶׁהוֹדָה בָּאֱמֶת. וְהָיָה קוֹנֶה הָאֱמֶת בְּמַטְבְּעוֹת, לְקַיֵּם "אֱמֶת קְנֵה". וְנַעֲשָׂה בִּבְנוֹ הֶחָסִיד הַנַּ"ל טֶבַע הָאֱמֶת עוֹלָמִית. עַד כָּאן לְשׁוֹנוֹ.]

דֻּגְמָא נוֹסֶפֶת [מַעֲשֶׂה שֶׁהָיָה]: יֶלֶד סַקְרָן נָגַע בַּכַּפְתּוֹרִים שֶׁל מְכוֹנַת הַכְּבִיסָה וְקִלְקֵל כַּפְתּוֹר בַּמְּכוֹנָה. הָאִמָּא הֶעֱרִיכָה שֶׁצָּרִיךְ לְהַזְמִין טֶכְנַאי, אוּלָם הַשְּׁאֵלָה - כֵּיצַד לְהַעֲנִישׁ בְּמִקְרֶה כָּזֶה, הַאִם לְהַעֲנִישׁ לְפִי גֹדֶל הַנֶּזֶק שֶׁאָמוּר לִהְיוֹת גָּדוֹל, וּמִמֵּילָא הָעֹנֶשׁ יִהְיֶה חָמוּר, אוֹ לְפִי חֻמְרַת הַמַּעֲשֶׂה, דְּהַיְנוּ "הַחַטְּטָנוּת" לְלֹא רְשׁוּת?

תְּשׁוּבָה: עָלֵינוּ לְהִתְבּוֹנֵן מָה הַמַּטָּרָה שֶׁלִּשְׁמָהּ אֲנַחְנוּ מַעֲנִישִׁים. אִם הַמַּטָּרָה הִיא נְקָמָה, חַס וְחָלִילָה, עַל מַה שֶּׁעָשָׂה - עָלֵינוּ לְהַעֲנִישׁ לְפִי הַנֶּזֶק, וּבָזֶה "יִשְׁקֹט הַלֵּב". אוּלָם הָאֱמֶת, שֶׁהַמַּטָּרָה הִיא, שֶׁהַיֶּלֶד יִלְמַד שֶׁלְּהַבָּא לֹא נוֹגְעִים לְלֹא רְשׁוּת, לָכֵן עָלֵינוּ לְהַעֲנִישׁוֹ עֹנֶשׁ שֶׁיִּגְרֹם לוֹ שֶׁלְּהַבָּא הוֹא יֵרָתַע, וְכַמּוּבָן הוּא אֵינוֹ חָמוּר כְּמוֹ עֹנֶשׁ שֶׁעָצְמָתוֹ נִמְדֶּדֶת לְפִי הַנֶּזֶק, וּבְכָל זֹאת דַּי בְּעֹנֶשׁ זֶה שֶׁהַיֶּלֶד יֵרָתַע מִלָּשׁוּב וּלְחַטֵּט. כְּדֻגְמָא, אֶפְשָׁר לְהַעֲנִישׁוֹ עַל יְדֵי שֶׁנֶּאֱסֹר עָלָיו יוֹמַיִם לְהִכָּנֵס לַחֶדֶר שֶׁבּוֹ נִמְצֵאת הַמְּכוֹנָה, גַּם אִם אֵין כַּוָּנָתוֹ לִנְגֹּעַ בָּהּ, וְאִם הוּא יִרְצֶה לְהוֹצִיא דָבָר מְסֻיָּם, עָלָיו לְהוֹדִיעַ לְהוֹרָיו וּלְהַמְתִּין עַד שֶׁיִּתְפַּנּוּ וְיָבִיאוּ לוֹ מַה שֶּׁהוּא צָרִיךְ, אוֹ אֶפְשָׁר לִנְזֹף בּוֹ, וּבָזֶה לְסַיֵּם אֶת הָעֹנֶשׁ.

וְאָמְנָם תִּתָּכֵן דֻּגְמָא הֲפוּכָה - שֶׁהַנֶּזֶק הוּא פָּעוּט, אוּלָם הַמַּעֲשֶׂה מַצְדִּיק עֹנֶשׁ חָמוּר יוֹתֵר מִגֹּדֶל הַנֶּזֶק. לְדֻגְמָא הַמִּקְרֶה הַנַּ"ל, אוּלָם נְצַיֵּר, שֶׁבִּמְקוֹם לִשְׁבֹּר חֵלֶק בַּמְּכוֹנָה, הוּא לָחַץ עַל כַּפְתּוֹר הָעֲצִירָה וְעָצַר אֶת הַמְּכוֹנָה לְלֹא שׁוּם נֶזֶק. בְּמִקְרֶה זֶה עַל הַהוֹרִים לְהַעֲנִישׁ בְּחֻמְרָה יוֹתֵר מֵאֲשֶׁר הַנֶּזֶק שֶׁבְּעֶצֶם לֹא נִגְרַם. אֶלָּא יֵשׁ לְהִסְתַּכֵּל שֶׁזֶּה עָלוּל לַחֲזֹר עַל עַצְמוֹ גַּם בָּאֳפָנִים אֲחֵרִים, וְעָלוּל לְהַגִּיעַ לְסַכָּנָה. לָכֵן, כְּדֵי לִמְנֹעַ זֹאת, אָנוּ מַעֲנִישִׁים אַף שֶׁלֹא הָיָה נֶזֶק [אִם מַגִּיעִים לְמַסְקָנָא שֶׁהַסְבָּרָה בִּלְבַד לֹא תַסְפִּיק].

~ הסברת העונש

{P כַּאֲשֶׁר מַסְבִּירִים אֶת סִבַּת הָעֹנֶשׁ, זֶה מֵקֵל עַל הַיֶּלֶד לְקַבְּלוֹ. P יֵשׁ לְהַסְבִּיר וְלֹא לְהִתְנַצֵּל P הַהַסְבָּרָה מְשַׁדֶּרֶת: הָעֹנֶשׁ מַגִּיעַ לְךָ מִן הַדִּין. הַהִתְנַצְּלוּת מְשַׁדֶּרֶת: לֹא מַגִּיעַ לְךָ עֹנֶשׁ. וּמִמֵּילָא הַהִתְנַצְּלוּת עֲלוּלָה לִגְרֹם לְהִתְמַרְמְרוּת.}

"תֵּחַת גְּעָרָה בְמֵבִין מֵהַכּוֹת כְּסִיל מֵאָה" (משלי יז, י). פֵּרַשׁ הָרַלְבַּ"ג, וְזֶה לְשׁוֹנוֹ: הִנֵּה הַגְּעָרָה בְּמֵבִין - לְיַסֵּר אוֹתוֹ, וִיקַבֵּל בָּהּ מוּסָר יוֹתֵר מִמַּה שֶּׁיְּקַבֵּל הַכְּסִיל מֵהַמּוּסָר אִם יַכּוּהוּ מֵאָה הַכָּאוֹת. עַד כָּאן.

אַחֲרֵי שֶׁהִגַּעְנוּ לַמַּסְקָנָא שֶׁצְּרִיכִים לְהַעֲנִישׁ, רָצוּי מְאֹד שֶׁהַיֶּלֶד יָבִין מַדּוּעַ הוּא נֶעֱנָשׁ, וּמָה כָּל כָּךְ גָּרוּעַ בְּמַה שֶּׁעָשָׂה. וְלָכֵן יֵשׁ לְהַסְבִּיר לוֹ אֶת חֻמְרַת הַמַּעֲשֶׂה, וְכַאֲשֶׁר הוּא יָבִין אֶת זֹאת, זֶה יָקֵל עָלָיו לְקַבֵּל אֶת הָעֹנֶשׁ, כֵּיוָן שֶׁזֶּה נִרְאֶה מֻצְדָּק אוֹ מֻכְרָח. וְגַם כַּאֲשֶׁר הַיֶּלֶד לֹא יִרְצֶה לְקַבֵּל אֶת הָעֹנֶשׁ [כַּמּוּבָן שֶׁלֹא שׁוֹאֲלִים אוֹתוֹ], מִכָּל מָקוֹם, הוּא לֹא יְפַתַּח הִתְנַגְּדוּת קָשָׁה כְּמוֹ שֶׁהָיָה עָלוּל לְפַתֵּחַ אִלּוּ לֹא הֻסְבַּר לוֹ כִּדְבָעֵי עַל מַה הוּא נֶעֱנַשׁ, וְהוּא גַּם יָבִין לְנָכוֹן מַה בְּדִיּוּק רוֹצִים מִמֶּנּוּ, וּלְהַבָּא יִשְׁתַּדֵּל שֶׁלֹא לַחֲרֹג.

לִפְעָמִים יִתָּכֵן שֶׁהַיֶּלֶד יְתָרֵץ אֶת עַצְמוֹ, וְאַף יַעֲלֶה אֶפְשָׁרוּת אַחֶרֶת בִּמְקוֹם הָעֹנֶשׁ. וְאַף עַל פִּי שֶׁאֵינֶנּוּ כְּפוּפִים לְדַעְתּוֹ, מִכָּל מָקוֹם מִצִּינוּ עוֹד אֶפְשָׁרוּת, וְאִם הַהַצָּעָה תְּשַׁכְנַע אוֹתָנוּ - מַה טּוֹב, וְאִם לֹא תְשַׁכְנַע - לֹא הִפְסַדְנוּ מְאוּמָה.

עַל אַף הָאָמוּר, יֵשׁ לְהַדְגִּישׁ, שֶׁהַסְבָּרָה אֵין פֵּרוּשָׁהּ הִתְנַצְּלוּת. אַדְּרַבָּה, אָסוּר לְהִתְנַצֵּל כַּאֲשֶׁר רוֹאִים צֹרֶךְ לְהַעֲנִישׁ. וּמַדּוּעַ? הַתְּשׁוּבָה הִיא: מִשּׁוּם שֶׁהַהִתְנַצְּלוּת מַרְאָה שֶׁהָעֹנֶשׁ לֹא מַגִּיעַ, וְלָכֵן מִתְנַצְּלִים, וְזוֹ מַמָּשׁ סְתִירָה גְּמוּרָה לָעֹנֶשׁ. וּמוּבָן מֵאֵלָיו שֶׁזֶּה יָכוֹל לָתֵת לַיֶּלֶד הַרְגָּשָׁה שֶׁל קִפּוּחַ וְרָצוֹן לְהִתְנַגֵּד בְּכָל כֹּחוֹ, וְאִם כֵּן, אֲנַחְנוּ מְכַבִּים אֵשׁ בְּשֶׁמֶן!

~ מה היא הסברה ומה היא התנצלות?

כְּדֵי לַעֲמֹד עַל הַהֶבְדֵּל, נַמְחִישׁ זֹאת בְּדֻגְמָא: רְאוּבֵן הוֹצִיא קְלָלָה מִפִּיו, וְאֵין זוֹ הַפַּעַם הָרִאשׁוֹנָה - עַל אַף אַזְהָרוֹתָיו שֶׁל אָבִיו, וְלָכֵן אָבִיו רָאָה לְנָכוֹן לְהַעֲנִישׁוֹ. לִפְנֵי שֶׁהֶעֱנִישׁוֹ, אָמַר לִרְאוּבֵן: שִׂים לֵב, אֵין זוֹ הַפַּעַם הָרִאשׁוֹנָה שֶׁהוֹצֵאתָ קְלָלָה מִפִּיךָ, וְאַתָּה יוֹדֵעַ הֵיטֵב שֶׁזֶּה חָמוּר וְכוּ', עַל כֵּן עָלַי לְהַעֲנִישְׁךָ! עַד כָּאן הַסִּפּוּר. אָבִיו שֶׁל רְאוּבֵן הִסְבִּיר לִרְאוּבֵן מַדּוּעַ הוּא מַעֲנִישׁוֹ, אַךְ לֹא הִתְנַצֵּל, אֶלָּא הִצִּיג עֻבְדָּה שֶׁהוּא מִתְכַּוֵּן לְהַעֲנִישׁוֹ. אוּלָם אִם אָבִיו שֶׁל רְאוּבֵן הָיָה אוֹמֵר כָּךְ: אֲנִי מִצְטַעֵר, אֲנִי מֻכְרָח לְהַעֲנִישְׁךָ, אֲנִי מְקַוֶּה שֶׁאַתָּה מֵבִין אוֹתִי וְלֹא כוֹעֵס עָלַי, מִכָּל מָקוֹם אֲנִי מְבַקֵּשׁ מִמְּךָ סְלִיחָה שֶׁאֲנִי מַכְאִיב לְךָ - זוֹהִי הִתְנַצְּלוּת!

בַּמִּקְרֶה הָרִאשׁוֹן זוֹ הַסְבָּרָה, מִשּׁוּם שֶׁהָאָב נָתַן אֶת הָעֹנֶשׁ כְּדָבָר שֶׁמּוּבָן מֵאֵלָיו וְאֵין מָקוֹם לְוִכּוּחַ. זֶה קַו הַדִּין - אֲנִי צָרִיךְ לְהַכְאִיב כְּדֵי שֶׁזֶּה יַרְתִּיעַ. מַה שֶּׁאֵין כֵּן בַּמִּקְרֶה הַשֵּׁנִי, הוּא מַרְאֶה שֶׁאֵין זֶה מַגִּיעַ לוֹ, שֶׁהֲרֵי הוּא מִתְנַצֵּל. וְאִם מַגִּיעַ לוֹ, הַאִם הוּא זָקוּק לְכָךְ שֶׁהַיֶּלֶד לֹא יִכְעַס אוֹ שֶׁיַּסְכִּים, הֲרֵי הָעֹנֶשׁ זֶה תוֹצָאָה שֶׁל מַעֲשֵׂה הַיֶּלֶד, וּמַה שֶּׁבִּשֵּׁל הוּא צָרִיךְ לֶאֱכֹל, אִם כִּי אֶפְשָׁר לְהַרְאוֹת צַעַר עַל כְּאֵבוֹ שֶׁל הַיֶּלֶד, וְזֹאת מִתּוֹךְ שֶׁאֲנִי מַרְגִּישׁ שֶׁכְּאֵבוֹ זֶה כְּאֵבִי, וְאֵין זֶה סוֹתֵר לָעֹנֶשׁ שֶׁצָּרִיךְ לְקַבֵּל. גַּם זְרִיקָה הִיא כּוֹאֶבֶת, אַף עַל פִּי שֶׁהִיא מְרַפֵּאת, וְאֵינָהּ שְׁלִילִית, אֶלָּא הִיא תוֹצָאָה מִמַּחֲלַת הַחוֹלֶה, וְאֵין הָרוֹפֵא צָרִיךְ לְהַרְגִּישׁ אָשֵׁם. כָּךְ גַּם בְּחִנּוּךְ. וְלָכֵן, אַדְּרַבָּה, לְהֵפֶךְ - יֵשׁ לָתֵת הַרְגָּשָׁה שֶׁעַל הַיֶּלֶד לְהִתְנַצֵּל שֶׁעָשָׂה מַעֲשֶׂה שֶׁצִּעֵר אֶת הוֹרָיו.

~ עוצמת העונש

{P עֹנֶשׁ בְּעָצְמָה חֲזָקָה יוֹתֵר מֵחֻמְרַת הַמַּעֲשֶׂה עָלוּל לִגְרֹם לְנֶזֶק יוֹתֵר מֵהַתּוֹעֶלֶת. P כְּשֶׁיֵּשׁ סָפֵק בְּאֵיזֶה עָצְמָה לְהַעֲנִישׁ, יֵשׁ לִבְחֹר לְהַעֲנִישׁ בְּפָחוֹת עָצְמָה וְלֹא לָקַחַת סִכּוּן שֶׁל הַעֲנָשָׁה בְּעָצְמָה חֲזָקָה יוֹתֵר.}

כָּאָמוּר לְעֵיל, מַטְּרַת הָעֹנֶשׁ לִמְנֹעַ הִשָּׁנוּת הַמַּעֲשֶׂה אוֹ מְנִיעַת הִדַּרְדְּרוּת. אוּלָם מַה הִיא עָצְמַת הָעֹנֶשׁ? יֵשׁ כָּאֵלֶּה שֶׁמַּעֲנִישִׁים עֹנֶשׁ כָּבֵד מְאֹד שֶׁאֵינוֹ חוֹפֵף לְחֻמְרַת הַמַּעֲשֶׂה, וְזֶה מִשּׁוּם שֶׁהֵם רוֹצִים לִהְיוֹת בְּטוּחִים בִּמְאַת הָאֲחוּזִים שֶׁהַיֶּלֶד לֹא יַחֲזֹר עַל הַמַּעֲשֶׂה שֶׁעָשָׂה. לְדֻגְמָא: יֶלֶד שֶׁקִּשְׁקֵשׁ עַל הַקִּיר בַּבַּיִת, הַהוֹרִים הֶעֱנִישׁוּ אוֹתוֹ בְּמַכּוֹת נִמְרָצוֹת אוֹ שֶׁהֶעֱנִישׁוּ אוֹתוֹ שֶׁלֹא יֵצֵא מֵהַבַּיִת בְּמֶשֶׁךְ חֹדֶשׁ יָמִים, וְזֹאת כְּדֵי שֶׁלֹא יִהְיֶה כָּל סִכּוּי שֶׁהַיֶּלֶד יְקַשְׁקֵשׁ שֵׁנִית. הִנֵּה בְּמִקְרֶה זֶה, בְּוַדַּאי שֶׁהָעֹנֶשׁ הוּא הַרְבֵּה יוֹתֵר גָּדוֹל מֵחֻמְרַת הַמַּעֲשֶׂה. הַאִם זֶה נָכוֹן לְהַעֲנִישׁ בְּעָצְמָה כָּזוֹ?

לִכְאוֹרָה יֵשׁ מָקוֹם לוֹמַר, שֶׁכֵּיוָן שֶׁהֵם מַשִּׂיגִים אֶת הַמַּטָּרָה, אוֹ לְפָחוֹת מַגְבִּירִים אֶת הַסִּכּוּי שֶׁהַיֶּלֶד לֹא יַחֲזֹר עַל הַמַּעֲשֶׂה, אִם כֵּן, כְּדַאי לְהַעֲנִישׁוֹ כַּנַּ"ל. אוּלָם, לַעֲנִיּוּת דַּעְתִּי, זוֹ טָעוּת! וּמַדּוּעַ?

הַתְּשׁוּבָה הִיא: נָכוֹן שֶׁיִּתָּכֵן שֶׁהַיֶּלֶד לֹא יַחֲזֹר עַל הַמַּעֲשֶׂה, וְזֹאת מִשּׁוּם שֶׁיֵּרָתַע מֵהָעֹנֶשׁ, אוּלָם צָרִיךְ לָקַחַת בַּחֶשְׁבּוֹן, שֶׁאִם הָעֹנֶשׁ חָמוּר יוֹתֵר מֵחֻמְרַת הַמַּעֲשֶׂה, אִם כֵּן, הַיֶּלֶד עָלוּל לְהִנָּזֵק נַפְשִׁית וְגַם עָלוּל לְפַתֵּחַ סְלִידָה מֵהוֹרָיו, שֶׁהֲרֵי הוּא רוֹאֶה בְּשִׂכְלוֹ שֶׁהוּא נֶעֱנַשׁ בְּצוּרָה מֻגְזֶמֶת, וְהוּא רוֹאֶה בָּזֶה עָוֶל שֶׁנַּעֲשָׂה לוֹ בְּחִנָּם, וּמוּבָן מֵאֵלָיו שֶׁהַיֶּלֶד לֹא יִשְׂמַח לְקַבֵּל מוּסָר מֵהוֹרָיו, וְהֵם יְדַבְּרוּ עַל אָזְנַיִם וְלֵב אֲטוּמִים. וּכְמוֹ כֵן כַּאֲשֶׁר הוּא יִגְדַּל, אֵין עֲרֻבָּה שֶׁאָכֵן הוּא יְצַיֵּת לְהוֹרָיו, וּמַדּוּעַ? מִשּׁוּם שֶׁהוּא לֹא הִפְנִים אֶת מוּסַר הוֹרָיו וְלֹא סִמְפֵּט אוֹתָם, וְעַכְשָׁו הוּא גָּדַל, וְיָצָא מֵרְשׁוּתָם גַּם פִיזִית, וְלָכֵן אֵינוֹ רוֹאֶה סִבָּה לְצַיֵּת לְהוֹרָיו.

נִמְצֵאנוּ לְמֵדִים, שֶׁעֹנֶשׁ יוֹתֵר חָמוּר מֵעֶצֶם הַמַּעֲשֶׂה אֵינוֹ מַשִּׂיג מַטָּרָה רְצוּיָה, אַדְּרַבָּה, זֶה כְּמוֹ שֶׁמְּכַבִּים שְׂרֵפָה קְטַנָּה - וּמַבְעִירִים שְׂרֵפָה גְּדוֹלָה.

אוּלָם הַשְּׁאֵלָה הִיא: הַאִם עָלֵינוּ לְהַעֲנִישׁ בְּדִיּוּק לְפִי חֻמְרַת הַמַּעֲשֶׂה, הֲרֵי זֶה קָשֶׁה לִמְדֹּד בְּדִיּוּק? וְאִם כֵּן, אוּלַי כְּדַאי לְהַעֲנִישׁ בְּצוּרָה חַלָּשָׁה לְעֻמַּת חֻמְרַת הָעֹנֶשׁ?

הַתְּשׁוּבָה הִיא: לֹא דוֹרְשִׁים מֵאִתָּנוּ לְדַיֵּק בָּעֹנֶשׁ שֶׁיִּהְיֶה חוֹפֵף לְחֻמְרַת הַמַּעֲשֶׂה בִּמְאַת הָאֲחוּזִים, אוּלָם אֲנַחְנוּ נִדְרָשִׁים שֶׁהָעֹנֶשׁ לֹא יִהְיֶה חָמוּר בְּהַרְבֵּה לְעֻמַּת חֻמְרַת הַמַּעֲשֶׂה, וְאִם יִהְיֶה מְעַט יוֹתֵר חָמוּר, אֵין זֶה אָסוֹן, כֵּיוָן שֶׁזֶּה לֹא כָּל כָּךְ בּוֹלֵט עַד כְּדֵי כָּךְ שֶׁהַיֶּלֶד יַחְשֹׁב שֶׁנַּעֲשָׂה לוֹ עָוֶל, וּמִמֵּילָא אֵין לַחֲשֹׁשׁ לַחֲשָׁשׁוֹת שֶׁהִצַּגְנוּ לְעֵיל, וּבִפְרָט כַּאֲשֶׁר הָעֹנֶשׁ מְלֻוֶּה בְּהַסְבָּרָה נְאוֹתָה [וְלֹא בְּהִתְנַצְּלוּת!].

וְאִם נִשְׁאַל אֶת עַצְמֵנוּ, הַאִם לְהַעֲנִישׁ עֹנֶשׁ קַל לְעֻמַּת חֻמְרַת הַמַּעֲשֶׂה? נָשִׁיב, שֶׁפָּשׁוּט, שֶׁאִם הָעֹנֶשׁ קַל בְּצוּרָה קִיצוֹנִית, זֶה עָלוּל לְהוֹלִיד זִלְזוּל וְקַלּוּת רֹאשׁ שֶׁל הַיֶּלֶד, אָמְנָם אִם הָעֹנֶשׁ קַל בִּמְעַט לְעֻמַּת חֻמְרַת הַמַּעֲשֶׂה, אֵין זֶה אָסוֹן. וְאִם נִשְׁאַל: לִכְאוֹרָה, אִם הָעֹנֶשׁ יִהְיֶה קַל לְעֻמַּת הַמַּעֲשֶׂה, הַיֶּלֶד עָלוּל לְזַלְזֵל?

הַתְּשׁוּבָה לְכָךְ, שֶׁהַחֲשָׁשׁ הוּא מֻקְדָּם מִדַּי, מִשּׁוּם שֶׁעָלֵינוּ לָקַחַת בְּחֶשְׁבּוֹן שֶׁהַיֶּלֶד אֵינוֹ רָשָׁע לְהַכְעִיס, אֶלָּא שֶׁהֶעֱנַשְׁנוּ אוֹתוֹ כְּדֵי שֶׁלְּהַבָּא לֹא יָשׁוּב לְכִסְלָה. וְאִם כֵּן, אִם הָעֹנֶשׁ מְעַט קַל לְעֻמַּת הַמַּעֲשֶׂה, אֵין חֲשָׁשׁ רְצִינִי שֶׁהַיֶּלֶד יְזַלְזֵל, כִּי אַחֲרֵי הַכֹּל שׁוּם יֶלֶד אֵינוֹ מְעֻנְיָן לְהֵעָנֵשׁ וְלֹא לְהַכְעִיס בְּחִנָּם, וּמַה גַּם, שֶׁהָעֹנֶשׁ מְלֻוֶּה בְּהַסְבָּרָה נְאוֹתָה!

אָמְנָם חָשׁוּב מְאֹד לְהַבְהִיר, שֶׁעַל אַף הָאָמוּר לְעֵיל, דְּהַיְנוּ שֶׁצָּרִיךְ לְהַעֲנִישׁ בְּיַחַס שָׁוֶה לְחֻמְרַת הַמַּעֲשֶׂה, אֵין לִלְמֹד מִזֶּה שֶׁלְּעוֹלָם לֹא נַעֲנִישׁ בְּצוּרָה קִיצוֹנִית חֲמוּרָה וּבְצוּרָה קִיצוֹנִית קַלָּה. אַדְּרַבָּה, לִפְעָמִים צָרִיךְ לְהַעֲנִישׁ בְּצוּרָה חֲמוּרָה אַף עַל פִּי שֶׁהַמַּעֲשֶׂה אֵינוֹ חָמוּר בִּמְיֻחָד. לְדֻגְמָא: נִקַּח אֶת מַה שֶּׁכָּתַב הַשְּׁלָ"ה, שֶׁעַל הוֹצָאַת דְּבַר שֶׁקֶר יֵשׁ לְהַעֲנִישׁ בְּחֻמְרָה רַבָּה, כָּאָמוּר לְעֵיל, וְאַף עַל פִּי שֶׁחֻמְרַת הַשֶּׁקֶר כְּלַפֵּי שְׁמַיָּא אֵינָהּ גְּדוֹלָה מֵחֻמְרַת לָשׁוֹן הָרָע, כַּיָּדוּעַ, אַף עַל פִּי כֵן הַשְּׁלָ"ה מַמְלִיץ לְהַחְמִיר בָּעֹנֶשׁ, וְזֹאת מִשּׁוּם שֶׁיֵּשׁ סִבָּה מְיֻחֶדֶת לְכָךְ, שֶׁהֲרֵי מִדַּת הָאֱמֶת הִיא מַפְתֵּחַ לְכָל הַחִנּוּךְ. שֶׁהֲרֵי יֶלֶד שֶׁטְּבוּעָה בּוֹ מִדַּת הָאֱמֶת, הוּא יוֹדֵעַ בְּנַפְשׁוֹ שֶׁלֹא יְשַׁקֵּר, וּלְכָךְ הוּא יַחֲשֹׁשׁ לַעֲשׂוֹת מַעֲשִׂים שְׁלִילִיִּים אֲפִלּוּ בַּסֵּתֶר, בִּגְלַל הַחֲשָׁשׁ שֶׁמֶּא הוֹרָיו יִשְׁאֲלוּהוּ וְאָז יִהְיֶה מֻכְרָח לְגַלּוֹת. וּכְמוֹ כֵן, הַהוֹרִים סְמוּכִים שֶׁהֵם יוֹדְעִים לְנָכוֹן אֶת מַצָּבוֹ הָאֲמִתִּי שֶׁל הַבֵּן, שֶׁהֲרֵי הַבֵּן דּוֹבֵר אֱמֶת, וּמִמֵּילָא יַשְׂכִּילוּ לְטַפֵּל בּוֹ בְּצוּרָה נְכוֹנָה. מַה שֶּׁאֵין כֵּן כַּאֲשֶׁר אֵינוֹ דּוֹבֵר אֱמֶת, הוּא חָשׂוּף לְהַרְבֵּה פִתּוּיִים - וְגַם הַהוֹרִים לֹא יֵדְעוּ בְּדִיּוּק אֶת הַמַּצָּב הָאֲמִתִּי שֶׁל הַבֵּן, וְלָכֵן עָלֵינוּ לְהַרְתִּיעַ אֶת הַיֶּלֶד בְּצוּרָה קִיצוֹנִית [כַּמּוּבָן שֶׁיֵּשׁ לְהַסְבִּיר לוֹ כַּמָּה זֶה חָשׁוּב לְדַבֵּר רַק אֱמֶת, וּמִמֵּילָא יֵקַל עָלָיו לְקַבֵּל אֶת הָעֹנֶשׁ].

לְעֻמַּת זֹאת, לִפְעָמִים כְּדַאי לְהֵפֶךְ - לְהַעֲנִישׁ בַּצּוּרָה הַקַּלָּה בְּיוֹתֵר לְעֻמַּת חֻמְרַת הַמַּעֲשֶׂה. לְדֻגְמָא: יֶלֶד שֶׁעָשָׂה הַרְבֵּה מַעֲשִׂים שֶׁלֹא יֵעָשׂוּ, וְכַמּוּבָן שֶׁנֶּעֱנַשׁ בְּהֶתְאֵם, וְהִנֵּה הוּא הֶחְלִיט לִפְתֹּחַ "דַּף חָדָשׁ". מֵעַתָּה הוּא יִהְיֶה לְתִפְאֶרֶת - כָּךְ הוּא מַצְהִיר. אוּלָם, לְרֹעַ מַזָּלוֹ, אַחֲרֵי יוֹם בְּדִיּוּק עָשָׂה מַעֲשֶׂה חָמוּר, וּבְעֶצֶם אֲנַחְנוּ רוֹאִים שֶׁאָכֵן כַּוָּנָתוֹ לְהִשְׁתַּנּוֹת הִיא כֵּנָה, בְּמִקְרֶה כָּזֶה מֻמְלָץ עֹנֶשׁ קַל אֲפִלּוּ בְּצוּרָה קִיצוֹנִית לְעֻמַּת חֻמְרַת הַמַּעֲשֶׂה, וְהַטַּעַם לַהֲקַלָּה זוֹ, הוּא מִשּׁוּם שֶׁיֵּשׁ חֲשָׁשׁ, שֶׁאִם נַעֲנִישׁ אוֹתוֹ בְּיַחַס תּוֹאֵם לְחֻמְרַת הַמַּעֲשֶׂה, הַיֶּלֶד עָלוּל לְהִתְיַאֵשׁ מִלְּהִשְׁתַּנּוֹת. לָכֵן רָצוּי לָתֵת לוֹ עֹנֶשׁ קַל שֶׁיִּהְיֶה כְּתַמְרוּר, וְעִם זֹאת יֵשׁ לְהַסְבִּיר לוֹ, שֶׁהָעֹנֶשׁ הוּא קַל, מִשּׁוּם שֶׁאֲנַחְנוּ מְשַׁעֲרִים שֶׁזֶּה מִקְרֶה חָרִיג וְהוּא לֹא יַחֲזֹר עַל עַצְמוֹ, וְגַם לֹא יְנַצֵּל אֶת הָעֻבְדָּה שֶׁקִבֵּל עֹנֶשׁ קַל כְּדֵי לָשׁוּב לְכִסְלָה, חַס וְחָלִילָה. בְּהַסְבָּרָה כָּזֹאת הוּא עָשׂוּי לְהַעֲרִיךְ אֶת הַמֶּחֱוָה שֶׁעָשׂוּ לוֹ, וּלְהַרְגִּישׁ חוֹבָה מַצְפּוּנִית לְהִשְׁתַּנּוֹת לְטוֹבָה.

דֻּגְמָא נוֹסֶפֶת: בְּמִקְרֶה שֶׁמְּדֻבָּר בְּיֶלֶד שֶׁטִּבְעוֹ נוֹטֶה לְעַקְשָׁנוּת, וַאֲנַחְנוּ חוֹשְׁשִׁים שֶׁאִם כְּבָר מִתְּחִלָּה נַעֲנִישׁ אוֹתוֹ בְּעֹנֶשׁ חָמוּר, הוּא עָלוּל לְהַצְדִּיק אֶת עַצְמוֹ וְלֶאֱחֹז בְּטָעוּתוֹ בְּעַקְשָׁנוּת כְּדֵי לֹא לְקַבֵּל עֹנֶשׁ, שֶׁהֲרֵי הוּא מַצְהִיר שֶׁהַמַּעֲשֶׂה הוּא טוֹב, וּמִמֵּילָא הָעֹנֶשׁ אֵינוֹ מֻצְדָּק. וּבְמִקְרֶה כָּזֶה הוּא עָלוּל לִדְבֹּק בְּטָעוּתוֹ בְּצוּרָה עִוֶּרֶת וּבִלְתִּי הֶגְיוֹנִית, וְכָל זֶה בִּשְׁבִיל לְנַסּוֹת לְהִתְנַגֵּד לָעֹנֶשׁ. כְּדֵי לִמְנֹעַ חֲשָׁשׁ כָּזֶה, בִּתְחִלָּה עָלֵינוּ לְהַכְרִיז בְּפָנָיו עַל עֹנֶשׁ קַל, כְּדֵי שֶׁלֹא יִקְשֶׁה בְּעֵינָיו לְקַבֵּל אֶת הָעֻבְדָּה שֶׁהַמַּעֲשֶׂה שֶׁעָשָׂה הוּא שְׁלִילִי, אוֹ שֶׁלֹא יַכְחִישׁ זֹאת, וְאִם, חַס וְחָלִילָה, הוּא יָשׁוּב לְכִסְלָה, יֵשׁ לְהַעֲנִישׁוֹ בְּהֶתְאֵם.

נְקֻדָּה נוֹסֶפֶת יֵשׁ לָקַחַת בַּחֶשְׁבּוֹן - אִם הַמַּעֲשֶׂה שֶׁנַּעֲשָׂה נִתָּן לְסָבְלוֹ שׁוּב אוֹ לֹא. כְּגוֹן יֶלֶד שֶׁלֹא סִדֵּר אֶת מִטָּתוֹ - אַף עַל פִּי שֶׁזֶּה לֹא רָאוּי לַעֲשׂוֹת כָּךְ, מִכָּל מָקוֹם, אֵין זֶה נוֹרָא גַּם אִם לַמָּחֳרָת הוּא שׁוּב לֹא יְסַדֵּר, וְלָכֵן אֶפְשָׁר בְּהֶחְלֵט לְהִתְגַּמֵּשׁ, כִּי אַחֲרֵי הַכֹּל, הַהַחְלָטָה וְהָאֶפְשָׁרוּת לְהַעֲנִישׁ אוֹ לֹא הִיא בְּיָדֵינוּ, וְאֵין זֶה מְשַׁנֶּה אִם נַעֲנִישׁ מִיָּד אוֹ רַק לְאַחַר כַּמָּה פְּעָמִים. וְלָכֵן, אִם יֵשׁ סִכּוּי שֶׁבְּלִי עֹנֶשׁ זֶה יִסְתַּדֵּר, לָמָּה לָנוּ לְמַהֵר לָתֵת עֹנֶשׁ?! לְעֻמַּת זֹאת, אִם זֶה קָשׁוּר בְּצִבּוּר, קָשֶׁה מְאֹד לְהִתְגַּמֵּשׁ אִתּוֹ.

לְדֻגְמָא, יֶלֶד קִשְׁקֵשׁ עַל דֶּלֶת שֶׁל אַחַד הַשְּׁכֵנִים, קָשֶׁה מְאֹד לְחַכּוֹת עַד שֶׁיְּקַשְׁקֵשׁ שׁוּב, אֶלָּא אֲנַחְנוּ נַעֲנִישׁ מִיָּד, כִּי זֶה לֹא סוֹבֵל דִּחוּי [וְכַמּוּבָן מְדֻבָּר שֶׁלֹא בָרוּר לָנוּ שֶׁבְּהַסְבָּרָה בִּלְבַד תִּמָּנַע הִשָּׁנוּת הַמַּעֲשֶׂה]. יִשְׁמַע חָכָם וְיוֹסֶף לֶקַח!

~ תדירות העונש

{P יֵשׁ לִשְׁאֹף לְמַעֵט בִּתְדִירוּת הָעֹנֶשׁ. P הָעֹנֶשׁ יִנָּתֵן בְּיָגוֹן. P הָעֹנֶשׁ נִתָּן מִקֹּצֶר שִׂכְלֵנוּ לְהַפְנִים לַיֶּלֶד אֶת דַּעְתֵּנוּ.}

כָּל כַּמָּה זְמַן לְהַעֲנִישׁ? תְּשׁוּבָה: אֵין הַגְדָּרוֹת זְמַן. זֶה לְפִי הַצֹּרֶךְ, וְהַצֹּרֶךְ מִשְׁתַּנֶּה מִיֶּלֶד לְיֶלֶד, וּמִמָּקוֹם לְמָקוֹם, וְעוֹד הַרְבֵּה פְרָטִים מִשְׁתַּנִּים. אָמְנָם מַה שֶּׁכֵּן בָּרוּר הוּא, שֶׁיֵּשׁ לִשְׁאֹף לְהַגִּיעַ לְמַצָּב שֶׁלֹא נִצְטָרֵךְ לְהַעֲנִישׁ, וְאַף אִם נִצְטָרֵךְ, מִכָּל מָקוֹם יִהְיֶה לְעִתִּים רְחוֹקוֹת. עָלֵינוּ לִשְׁאֹף לְהַסְבִּיר לַיֶּלֶד אֶת הַדֶּרֶךְ בָּהּ אֲנַחְנוּ חֲפֵצִים שֶׁיֵּלֵךְ, וּלְהַפְנִים אֶת הַזְּהִירוּת מִן הַדֶּרֶךְ אֲשֶׁר מִמֶּנָּה אֲנַחְנוּ חוֹשְׁשִׁים. וְכַמּוּבָן שֶׁהָעֲנִישָׁה אֵינָהּ דֶּרֶךְ לְהַפְנִים. הַדֶּרֶךְ הִיא הַהַסְבָּרָה וְהַדֻּגְמָא הָאִישִׁית, עִם כָּל הַמִּשְׁתַּמֵּעַ מִכָּךְ.

זֹאת וְעוֹד עָלֵינוּ לָדַעַת, שֶׁעֲנִישָׁה תְּדִירָה עֲלוּלָה לִיצֹר אֲדִישׁוּת לְעֹנֶשׁ. לְמָה הַדָּבָר דּוֹמֶה? לְשָׁלֹשׁ גִּיגִיּוֹת שֶׁל מַיִם. בָּרִאשׁוֹנָה מַיִם קָרִים, בַּשְּׁנִיָּה מַיִם פּוֹשְׁרִים, וּבַשְּׁלִישִׁית מַיִם חַמִּים. אִם נַכְנִיס אֶת הַיָּד לְמַיִם קָרִים וְאַחַר כָּךְ נַכְנִיס אוֹתָהּ לְמַיִם פּוֹשְׁרִים - נַרְגִּישׁ מְעַט חֹם, וּמַדּוּעַ? כֵּיוָן שֶׁבְּיַחַס לַמַּצָּב שֶׁל מַיִם קָרִים, הַפּוֹשְׁרִים חַמִּים. וְאִם נַעֲשֶׂה נִסָּיוֹן הָפוּךְ, עַל יְדֵי שֶׁנַּכְנִיס תְּחִלָּה אֶת הַיָּד לַמַּיִם הַחַמִּים וְאַחַר כָּךְ לַמַּיִם הַפּוֹשְׁרִים - נַרְגִּישׁ קְרִירוּת, וְהַסִּבָּה כַּנַּ"ל, הַיָּד הִתְרַגְּלָה לַחַמִּים. וְלָכֵן, בְּנָגְעָהּ בַּמַּיִם הַפּוֹשְׁרִים, בְּיַחַס לַחַמִּים הֵם מֻרְגָּשִׁים קָרִים. בְּאֵיזֶה מִקְרֶה לֹא נַרְגִּישׁ שִׁנּוּי? כַּמּוּבָן זֶה בְּמִקְרֶה שֶׁיֵּשׁ שְׁתֵּי גִיגִיּוֹת עִם מַיִם חַמִּים, אוֹ שְׁתֵּיהֶן עִם מַיִם קָרִים אוֹ פּוֹשְׁרִים. אִם נַכְנִיס אֶת הַיָּד לְאַחַת מֵהֶן וְאַחַר כָּךְ לַחֲבֶרְתָּהּ, לֹא נַרְגִּישׁ שִׁנּוּי, וְהַטַּעַם מוּבָן.

אִם כֵּן, עָלֵינוּ לָדַעַת, שֶׁזֶּה מַה שֶּׁעָלוּל לִהְיוֹת כַּאֲשֶׁר יֶלֶד נֶעֱנָשׁ בְּצוּרָה תְּדִירָה. הוּא עָלוּל לְהִתְרַגֵּל, וְזֶה לֹא יַשְׁפִּיעַ עָלָיו. יְתֵרָה מִזֹּאת, זֶה עָלוּל לְהָבִיא לְמַצָּב כָּזֶה, שֶׁהַמִּשְׁמַעַת שֶׁל הַיֶּלֶד תִּהְיֶה אַךְ וְרַק דֶּרֶךְ עֲנִישָׁה, שֶׁאִם לֹא כֵן, הוּא לֹא יִשְׁמַע, וְכַמּוּבָן זֶה גָרוּעַ בְּיוֹתֵר. חֲשָׁשׁ נוֹסָף הוּא, שֶׁהַיֶּלֶד יְתַרְגֵּם אֶת הָעֹנֶשׁ כְּחֻלְשָׁה שֶׁל הַהוֹרִים, שֶׁאֵין לָהֶם שׁוּם דֶּרֶךְ לְהַסְבִּיר מִלְּבַד דֶּרֶךְ הָעֲנִישָׁה, וְכַמּוּבָן, רְאִיָּה כָּזֹאת אֵצֶל יֶלֶד מְבִיאָה לְמַצָּב שֶׁל זִלְזוּל בַּהוֹרִים עִם כָּל הַמִּשְׁתַּמֵּעַ מִכָּךְ.

בִּתְקוּפַת מְאֹרְעוֹת הַדָּמִים בְּאֶרֶץ יִשְׂרָאֵל, בִּשְׁנַת תרצ"ז, הָיוּ רַבִּים מִתְקַשִּׁים לְהִמָּנַע מֵחֲלִיבָה אֲסוּרָה עַל יְדֵי הִזְדַּקְקוּת לָעַרְבִים. הַ"חֲזוֹן אִישׁ" כָּתַב בְּעִנְיָן זֶה אֶת גִּישָׁתוֹ הַהִלְכָתִית, כַּאֲשֶׁר מְאַלֵּף לִרְאוֹת אֶת לְשׁוֹנוֹ הַזָּהָב בְּיַחַס לִדְחִיַּת הַפּוֹעֲלִים הָעַרְבִים מִתּוֹךְ רִגְשׁוֹת נָקָם בְּשָׁעָה שֶׁיִּשְׂרָאֵל צְרִיכִים לָהֶם, דְּהַיְנוּ לְצֹרֶךְ חֲלִיבָה בְּשַׁבָּת, וְכָתַב כָּתַב בְּסִפְרוֹ (חזו"א או"ח סי' נו סק"ד): "חַיָּב כָּל אָדָם לְהִשְׁתַּדֵּל לַחֲלֹב עַל יְדֵי אֵינוֹ יְהוּדִי, שֶׁזּוֹ דֶרֶךְ הַיְשָׁרָה עַל פִּי הַתּוֹרָה וְסוֹפָהּ לְהִתְקַיֵּם, וְכֵן נוֹהֲגִין בְּכָל הַמְּקוֹמוֹת שֶׁהַשַּׁבָּת אֶצְלָן בְּיֹקֶר. וּמִדֶּרֶךְ הַתּוֹרָה לְהַחֲזִיק שָׁלוֹם עִם כָּל אָדָם וּלְהַעֲבִיר עַל הַמִּדָּה... וּכְשֵׁם שֶׁאֵין רָאוּי לְחָכָם לִכְעֹס וְלִנְקֹם בַּמֵּרֵעַ לוֹ מִתּוֹךְ חֳלִי רוּחַ, כֵּן אֵין רָאוּי לִנְקֹם וְלִשְׂנֹא אֶת הַמֵּרֵעַ לוֹ מִתּוֹךְ חֳלִי נֶפֶשׁ הַמַּשְׂכֶּלֶת וְחֹסֶר מִשְׁקַל הַמִּדּוֹת, וְאֵין בֵּין בְּלִיַּעַל לִמְטֹרַף הַדַּעַל וְלֹא כְלוּם, וְכָל הָעֳנָשִׁים הוּא - לִהְיוֹת חָכְמַת הַחֲכָמִים מֻגְבָּלָה מְאֹד וּבִלְתִּי מְסַפֶּקֶת לִתֵּן לִפְתָאִים עָרְמָה, הַהֶכְרֵחַ לְהִשְׁתַּמֵּשׁ בָּעֳנָשִׁים לְהָקִים גִּדְרֵי עוֹלָם, שֶׁלֹא יִהְיֶה הָעוֹלָם טֶרֶף לְשִׁנֵּי בְּרִיאֵי הַגּוּף וַחֲלוּשֵׁי הַשֵּׂכֶל, אֲבָל הָעֹנֶשׁ צָרִיךְ לְהֵעָשׂוֹת מִתּוֹךְ יָגוֹן עָמֹק נָקִי מֵרֶגֶשׁ צָרוּת עַיִן בְּשֶׁל אֲחֵרִים. וּבִהְיוֹת הָאָדָם בִּלְתִּי שָׁלֵם בְּתַכְלִית הַשְּׁלֵמוּת וּמֻרְגָּז בְּיֵצֶר הָרָע, לֹא יֶחְדַּל מִלִּהְיוֹת רַחֲמָנִי וּלְהִתְרַשֵּׁל בְּשָׁעָה שֶׁמִּצְוָה לַעֲשׂוֹת דִּין, וְאָז נִתָּן לוֹ לְהִשְׁתַּמֵּשׁ גַּם בְּהֶעָרַת טַבַּעַת נְקָמָה תַּחַת פִּקּוּחַ הַדַּעַת, שֶׁאֵין הֶעָרָתוֹ בָזֶה רַק לְזֵרוּז הַדִּין, וְזֶהוּ בְּכָל לְבָבְךָ - בִּשְׁנֵי יְצָרֶיךָ." עַד כָּאן לְשׁוֹנוֹ.

לָכֵן, כָּאָמוּר לְעֵיל, עָלֵינוּ לִשְׁאֹף לְהַעֲבִיר וְלִמְסֹר אֶת הַדֶּרֶךְ בָּהּ אֲנַחְנוּ חֲפֵצִים שֶׁיְּלָדֵינוּ יֵלְכוּ, וְזֹאת, כָּאָמוּר, עַל יְדֵי הַסְבָּרָה וְדֻגְמָא אִישִׁית, וְכַנַּ"ל.

אוּלָם זֶה בְּאֹפֶן כְּלָלִי, וְאָמְנָם יֵשׁ מַצָּבִים שֶׁעָלֵינוּ לְהַעֲנִישׁ בְּאֹפֶן תָּדִיר. לְמָשָׁל, בְּמִקְרֶה שֶׁהַיֶּלֶד עָשָׂה מַעֲשֶׂה חָמוּר שֶׁבְּשׁוּם אֹפֶן אִי אֶפְשָׁר לְסָבְלוֹ, וְלָכֵן אֲנַחְנוּ נֶאֱלָצִים לְהַעֲנִישׁ בְּכָל פַּעַם שֶׁהַמִּקְרֶה יַחֲזֹר עַל עַצְמוֹ, וְזֹאת מִלְּבַד הַהַסְבָּרָה שֶׁהִיא חֵלֶק בִּלְתִּי נִפְרָד בְּכָל מִקְרֶה.

לְדֻגְמָא: אִם בַּבַּיִת יֵשׁ "נֶגַע" שֶׁל נִבְלוּת פֶּה [דְּהַיְנוּ מִלִּים לֹא נְקִיּוֹת, גַסּוֹת!], וְאַחֲרֵי הַסְבָּרָה הֶחְלַטְנוּ, שֶׁמִּי שֶׁיְּנַבֵּל אֶת פִּיו, יֵעָנֵשׁ בְּלִי הַתְרָאָה נוֹסֶפֶת. בְּמִקְרֶה כָּזֶה, גַּם אִם נִצְטָרֵךְ לְהַעֲנִישׁ בִּתְדִירוּת, לֹא נִמָּנַע מִכָּךְ.

וְהַסִּבָּה לְכָךְ הִיא פְּשׁוּטָה: אִם נִמָּנַע מִלְּהַעֲנִישׁ מִשּׁוּם הַתְּדִירוּת, עֲלוּלִים אֲנַחְנוּ לָתֵת מִכְשׁוֹל גַּם לִשְׁאָר יַלְדֵי הַבַּיִת, שֶׁרוֹאִים, שֶׁאַף עַל פִּי שֶׁהָיָה נִבּוּל פֶּה - לֹא הָיָה עֹנֶשׁ, וּמִמֵּילָא, אִם גַּם לָהֶם יִתְחַשֵּׁק לְנַבֵּל אֶת פִּיהֶם, הֵם יַעֲשׂוּ כֵן [מַה שֶּׁאֵין כֵּן כַּאֲשֶׁר יִרְאוּ שֶׁבְּכָל פַּעַם שֶׁיֵּשׁ נִבְלוּת הַפֶּה יֵשׁ גַּם עֲנִישָׁה, אֲזַי הֵם יִמָּנְעוּ]. אוּלָם לְעֶצֶם סוּג הָעֹנֶשׁ, לֹא מֻכְרָח וְלֹא רָצוּי שֶׁיִּהְיֶה סוּג אֶחָד שֶׁחוֹזֵר עַל עַצְמוֹ, כְּדֵי שֶׁלֹא יְאַבֵּד אֶת הַשְׁפָּעָתוֹ.

~ ביצוע העונש

{P יֵשׁ לְהַקְפִּיד מֵרֹאשׁ שֶׁיִּהְיוּ כָּל הַתְּנָאִים לְבִצּוּעַ הָעֹנֶשׁ. P יֵשׁ לְהַרְאוֹת צַעַר שֶׁאֲנַחְנוּ נֶאֱלָצִים לְהַעֲנִישׁ. P יֵשׁ לְשַׁדֵּר הֶחְלֵטִיּוּת וּבִטָּחוֹן.}

כַּאֲשֶׁר אֲנַחְנוּ רוֹצִים לְבַצֵּעַ עֲבוֹדָה מְסֻיֶּמֶת, אֲנַחְנוּ דּוֹאֲגִים מֵרֹאשׁ לַתְּנָאִים הַמַּתְאִימִים לְבִצּוּעָהּ. לְדֻגְמָא: אִם רוֹצִים לְתַקֵּן דּוּד שֶׁמֶשׁ שֶׁעַל הַגַּג, אָז דּוֹאֲגִים לְבַצֵּעַ זֹאת בְּיוֹם שֶׁאֵינוֹ גָשׁוּם, רוֹאִים מֵרֹאשׁ אֶת הַבְּעָיָה, וְדוֹאֲגִים לַחֲלָקִים הַמַּתְאִימִים וְכוּ', כְּדֵי שֶׁהַבִּצּוּעַ יִהְיֶה תַכְלִיתִי וּמֻשְׁלָם. כָּךְ בְּבִצּוּעַ הָעֹנֶשׁ - עָלֵינוּ לִדְאֹג לַפְּרָטִים דִּלְהַלָּן:

א] עִתּוּי נָכוֹן. אִם הֶחְלַטְנוּ לְהַעֲמִיד אֶת הַיֶּלֶד בַּפִּנָּה לִזְמַן מְסֻיָּם, לְדֻגְמָא לְמֶשֶׁךְ 20 דַּקּוֹת, אֵין לְבַצֵּעַ זֹאת דַּקָּה לִפְנֵי הַתְּפִלָּה, שֶׁהֲרֵי בְּיָדוּעַ שֶׁבְּעוֹד דַּקָּה הַבֵּן צָרִיךְ לְהִתְפַּלֵּל, וּבְוַדַּאי שֶׁלֹא נַפְסִיד תְּפִלָּה בִּשְׁבִיל הָעֹנֶשׁ, וְאָז, בְּלֵית בְּרֵרָה, לֹא נְבַצַּע אֶת הָעֹנֶשׁ כַּמְתֻכְנָן, וּבְוַדַּאי שֶׁאֵין זֶה רָצוּי. כְּמוֹ כֵן, אִם רוֹאִים שֶׁהַיֶּלֶד בְּמַצָּב שֶׁל יֵאוּשׁ, פַּחַד וְכַדּוֹמֶה, אֵין זֶה עִתּוּי נָכוֹן לְהַעֲנִישׁ, כֵּיוָן שֶׁהוּא עָלוּל לַעֲשׂוֹת דַּוְקָא לְהֵפֶךְ, וְזֹאת מִתּוֹךְ יֵאוּשׁ [וּמוּבָא בְּמַסֶּכֶת שְׂמָחוֹת פרק ב' הֲלָכוֹת ד,ה,ו בְּזֶה הַלָּשׁוֹן: מַעֲשֶׂה בִּבְנוֹ שֶׁל גּוֹרְנוּס בְּלוֹד שֶׁבָּרַח מִבֵּית הַסֵּפֶר, וְהֶרְאָה לוֹ אָבִיו בְּאָזְנוֹ (פֵּרוּשׁוֹ, לְהַפְחִידוֹ, מָשַׁךְ בְּאָזְנוֹ) וְנִתְיָרֵא מֵאָבִיו וְהָלַךְ וְאִבֵּד עַצְמוֹ בְּבֶגֶד... מַעֲשֶׂה בְּתִינוֹק אֶחָד מִבְּנֵי בְּרַק שֶׁשָּׁבַר צְלוֹחִית בְּשַׁבָּת וְהֶרְאָה לוֹ אָבִיו בְּאָזְנוֹ, וְנִתְיָרֵא מֵאָבִיו, וְהָלַךְ וְאִבֵּד עַצְמוֹ בַּבּוֹר... מִכָּאן אָמְרוּ חֲכָמִים: אַל יַרְאֶה אָדָם לְתִינוֹק בְּאָזְנוֹ, אֶלָּא מַלְקֵהוּ מִיָּד אוֹ יִשְׁתֹּק, וְלֹא יֹאמַר לוֹ כְּלוּם. רַבִּי שִׁמְעוֹן אוֹמֵר: יֵצֶר, תִּינוֹק וְאִשָּׁה, תְּהֵא שְׂמֹאל דּוֹחָה וְיָמִין מְקָרֶבֶת. עַד כָּאן לְשׁוֹנוֹ], וְכֵן עַל זוֹ הַדֶּרֶךְ. יִשְׁמַע חָכָם וְיוֹסֶף לֶקַח.

ב] מָקוֹם מַתְאִים. יֵשׁ לִדְאֹג לְהַעֲנִישׁ בְּמָקוֹם שֶׁאֵינוֹ רָגִישׁ וְלֹא מַגְבִּיל אוֹתָנוּ. לְדֻגְמָא: אִם הֶחְלַטְנוּ לִגְעֹר בַּיֶּלֶד, אֵין מִן הָרָאוּי לַעֲשׂוֹת זֹאת בָּרְחוֹב, מִשּׁוּם שֶׁזֶּה עָלוּל לִגְרֹם לְסִבּוּךְ בְּבִצּוּעַ הַגְּעָרָה - אִם מִשּׁוּם שֶׁלֹא נָעִים לָנוּ לְהֵרָאוֹת כְּקַפְּדָנִים לְיַד זָרִים, וְאִם מִשּׁוּם שֶׁהַיֶּלֶד עָלוּל לְהִכָּשֵׁל בִּלְשׁוֹנוֹ וּלְהִתְחַצֵּף, וַאֲזַי הַנֶּזֶק כִּמְעַט לֹא נִתָּן לְתִקּוּן. גַּם מִבְּחִינָה הִלְכָתִית הַדָּבָר טָעוּן בֵּרוּר, שֶׁהֲרֵי הַיֶּלֶד מְבֻיָּשׁ קֳבָל עַם וְעֵדָה.

ג] יְדִיעַת מַהוּת הָעֹנֶשׁ וּמַרְכִּיבָיו. לִפְנֵי שֶׁמַּעֲנִישִׁים, עָלֵינוּ לָדַעַת גַּם מָה הָעֹנֶשׁ וּמַה גָּדְלוֹ, מָה הַכֵּלִים הַדְּרוּשִׁים וְהַאִם הֵם בִּרְשׁוּתֵנוּ. לְדֻגְמָא: אִם מַעֲנִישִׁים אֶת הַיֶּלֶד שֶׁלֹא יֵצֵא הַחוּצָה, עָלֵינוּ לִדְאֹג שֶׁתִּהְיֶה בִּקֹּרֶת, וְלִפְעָמִים גַּם בְּצוּרָה גְלוּיָה. כְּגוֹן: יֶלֶד שֶׁהוּא קַל דַּעַת, אִם יֵשׁ לוֹ סָפֵק שֶׁאוּלַי לֹא יַרְגִּישׁוּ שֶׁהוּא יָצָא, אָז הוּא לֹא יַחְשֹׁב הַרְבֵּה וְהוּא יֵצֵא, נִמְצֵאנוּ מַכְשִׁילִים אוֹתוֹ. לָכֵן יֵשׁ לָדַעַת מֵרֹאשׁ. מָה הַנְּתוּנִים שֶׁבְּיָדֵינוּ, וְעַל פִּי זֶה לִקְבֹּעַ מַהוּת הָעֹנֶשׁ.

וְזֶה הַכְּלָל: אִם אֵין כֵּלִים מַתְאִימִים לָעֹנֶשׁ - אַל תַּעֲנִישׁ!

ד] אַל תְּהַסֵּס. כַּאֲשֶׁר גָּמַרְתָּ אֹמֶר לְהַעֲנִישׁ וְהִנְּךָ מַעֲנִישׁ, אַל תְּהַסֵּס בִּזְמַן שֶׁאַתָּה מַעֲנִישׁ, כִּי זֶה עָלוּל לְשַׁדֵּר לַיֶּלֶד שֶׁאָכֵן הָעֹנֶשׁ מֻטָּל בְּסָפֵק, וְאוּלַי [אֵצֶל הַיֶּלֶד זֶה וַדַּאי] הָעֹנֶשׁ אֵינוֹ מֻצְדָּק. לָכֵן אַדְּרַבָּה, בִּשְׁעַת בִּצּוּעַ הָעֹנֶשׁ תַּרְאֶה בִּטָּחוֹן גָּמוּר שֶׁאָכֵן מַגִּיעַ הָעֹנֶשׁ לַנֶּעֱנָשׁ, וּבְצוּרָה בְּטוּחָה כָּזֹאת הַיֶּלֶד יָבִין שֶׁאָכֵן מַגִּיעַ לוֹ הָעֹנֶשׁ.

ה] אַל תַּרְאֶה שִׂמְחָה לְאֵיד. כַּאֲשֶׁר אַתָּה מַעֲנִישׁ, אַל תַּרְאֶה לַנֶּעֱנָשׁ שֶׁאַתָּה שָׂמֵחַ לְהַעֲנִישׁוֹ, כִּי זֶה נִרְאֶה לוֹ כִּנְקָמָה, חַס וְחָלִילָה, וְכַמּוּבָן שֶׁזֶּה עָלוּל לְקוֹמֵם אֶת הַנֶּעֱנָשׁ, וּמִי יוֹדֵעַ לְאָן יַגִּיעוּ הַדְּבָרִים. וּמִלְּבַד זֹאת, קָרוֹב לְוַדַּאי שֶׁזֶּה יְעוֹרֵר אֵצֶל הַנֶּעֱנָשׁ סְלִידָה וַאֲפִלּוּ שִׂנְאָה לַמַּעֲנִישׁ. וְאָז, גַּם כַּאֲשֶׁר נִרְצֶה לְהַחֲמִיא לַיֶּלֶד עַל מַעֲשִׂים טוֹבִים, הוּא לֹא יַאֲמִין שֶׁעוֹשִׂים זֹאת מִתּוֹךְ אַהֲבָה אֵלָיו, אֶלָּא הוּא יַחְשֹׁשׁ שֶׁאֲנַחְנוּ שְׂמֵחִים בְּמַעֲשָׂיו הַטּוֹבִים מִתּוֹךְ שִׁקּוּלִים אָנֹכִיִּים, כְּגוֹן: שֶׁיֵּשׁ לָנוּ כָּבוֹד מִכָּךְ שֶׁהַיֶּלֶד מִתְנַהֵג יָפֶה, וְכַיּוֹצֵא בָּזֶה. וְכַמּוּבָן, שֶׁאִם הַיֶּלֶד מֵבִין בְּצוּרָה כָּזֹאת עֲקֻמָּה שֶׁאֲנַחְנוּ מַעֲנִישִׁים מִתּוֹךְ אִינְטֶרֶס אִישִׁי שֶׁל כָּבוֹד וְכַדּוֹמֶה, זֶה שְׁלִילִי וְרָחוֹק מִלְּהִקָּרֵא חִנּוּךְ, אֶלָּא זֶה מְעוֹדֵד לְאָנֹכִיּוּת.

לָכֵן אַדְּרַבָּה, תַּרְאֶה שֶׁאַתָּה מִצְטַעֵר לְהַעֲנִישׁוֹ, וּלְדִידָךְ הַלְוַאי וְהָיָה לְכָךְ פִּתְרוֹן לְלֹא עֹנֶשׁ. הָרֶוַח הוּא בָּרוּר, שֶׁהֲרֵי יֵשׁ הַרְבֵּה יוֹתֵר סִכּוּיִים שֶׁהַיֶּלֶד אָכֵן יִזְדַּהֶה עִם הַמַּעֲנִישׁ וְיָבִין שֶׁאָכֵן מַגִּיעַ לוֹ הָעֹנֶשׁ, וְאֵין בְּרֵרָה אַחֶרֶת. וּבְוַדַּאי, מִתּוֹךְ רָצוֹן לִמְנֹעַ צַעַר מִמֶּנּוּ וּמֵהוֹרָיו הוּא יִשְׁתַּדֵּל לְהַבָּא לְהֵיטִיב מַעֲשָׂיו, וּבְנוֹסָף לְכָךְ - גַּם לְאַחַר מִכֵּן, בֶּעָתִיד, הוּא יַעֲרִיךְ אֶת הַמַּעֲנִישׁ עַל שֶׁהֶעֱנִישׁוֹ, וְכַמּוּבָן, כַּאֲשֶׁר הַמַּעֲנִישׁ יַחֲמִיא לוֹ, הוּא יִשְׂמַח עַל הַמַּחֲמָאָה וְיִסְתַּכֵּל עָלֶיהָ מִתּוֹךְ נְקֻדַּת מַבָּט חִיּוּבִית שֶׁאָכֵן הַהוֹרִים אוֹ הָרַב שְׂמֵחִים בְּמַעֲשָׂיו הַטּוֹבִים לֹא מִתּוֹךְ שִׁקּוּלִים אָנֹכִיִּים, אֶלָּא אַדְּרַבָּה, מִתּוֹךְ אַהֲבָתָם הַכֵּנָה אֵלָיו, וְכַמּוּבָן שֶׁזֶּה חִיּוּבִי מְאֹד וּמְעוֹדֵד לְהַמְשִׁיךְ וּלְהַתְמִיד בְּמַעֲשָׂיו הַטּוֹבִים, וְגַם מְעוֹדֵד לְהֵיטִיב לְזוּלָתוֹ לֹא מִתּוֹךְ אָנֹכִיּוּת, אֶלָּא לְשֵׁם חֶסֶד בִּלְבַד.

~ האם ענישה במכות מותרת?

{P הַהַכָּאָה מְסַיַּעַת לְהָסִיר אֶת עָרְלַת הַלֵּב, מַרְדָנוּת וְגַאֲוָה. P יֵשׁ לְהִתְחַשֵּׁב בִּנְקֻדַּת הַמּוֹצָא בּוֹ אֲנַחְנוּ נִמְצָאִים. יִתָּכֵן שֶׁדַּוְקָא הַהַכָּאָה תִּגְרֹם לִמְרֹד.}

יָדוּעַ וּמְפֻרְסָם הַמַּצָּב הַמְּדִינִי כַּיּוֹם וְהַיַּחַס כְּלַפֵּי הָעֲנִישָׁה הַנַּ"ל, אֵין טַעַם וְלֹא כְּדָאִיּוּת לְפָרֵט. אוּלָם מַה שֶּׁחָשׁוּב הוּא, לָדַעַת אֶת דַּעַת תּוֹרָתֵנוּ בְּעִנְיָן זֶה. הִנֵּה לָנוּ לְשׁוֹן הָרַב דֶּסְלֵר זַצַ"ל (בספרו "מכתב מאליהו" ח"ג עמוד 360): אֲשֶׁר כָּתַבְתָּ שֶׁיֵּשׁ לַחוֹקְרִים הַחֲדִישִׁים תְּשׁוּבָה עֶקְרוֹנִית בָּזֶה, שֶׁהֲרֵי מִדֶּרֶךְ הַיְלָדִים לְחַקּוֹת מַעֲשֵׂי הוֹרֵיהֶם, וְאִם כֵּן, גַּם הֵמָּה יִלְמְדוּ לְהַכּוֹת אֶת הָעוֹשִׂים נֶגֶד רְצוֹנָם, וְכוּ'.

אָמְנָם שְׁתֵּי טָעֻיּוֹת גָּרְמוּ לַחוֹקְרִים שֶׁלֹא לָרֶדֶת לְעָמְקוֹ שֶׁל דָּבָר:

א] הֵם סוֹבְרִים שֶׁהָאָדָם נִבְרָא בְּלִי מִדּוֹת כְּלָל, וְרַק מִסְּבִיבָתוֹ הוּא לוֹמֵד אוֹתָן. פֵּרוּשׁ דִּבְרֵיהֶם: כִּי הָאָדָם לוֹמֵד אֶת פְּרָטִיּוּתוֹ מֵהַסְּבִיבָה. אֲבָל אֵין הַדָּבָר כֵּן - "לַפֶּתַח חַטָּאת רֹבֵץ", וְגַם לִפְנֵי זֶה יֵשׁ בָּעֻבָּר אִינְסְטִינְקְטִים לְרָעָה, וּכְמוֹ שֶׁאָמְרוּ חֲזַ"ל לְגַבֵּי עֵשָׂו, כְּשֶׁעָבְרָה רִבְקָה עַל בָּתֵּי עֲבוֹדָה זָרָה פִּרְכֵּס לָצֵאת. וְעַיֵּן מַה שֶּׁכָּתַב מַהֲרַ"ל בָּזֶה, דְּהַיְנוּ, בְּחִינַת אִינְסְטִינְקְט גַּם בְּלִי דֵעָה וּמַחֲשָׁבָה וְחֶשְׁבּוֹן כְּלָל. פְּרָטִיּוּת הָאָדָם, דְּהַיְנוּ מִדּוֹתָיו, נִבְרָאִים עִמּוֹ. וְעַל כָּל פָּנִים, יוֹדֵעַ מֵעַצְמוֹ לִלְחֹם בִּמְבַטְּלֵי רְצוֹנוֹ. כַּמּוּבָן שֶׁהַסְּבִיבָה מְחַזֶּקֶת מִדּוֹת וְלוֹמֵד גַּם מֵאֲחֵרִים, אֲבָל עִקְּרֵי הַמִּדּוֹת אֵינוֹ צָרִיךְ לִלְמֹד מֵהֶם, כִּי יֵשׁ לוֹ מִשֶּׁלּוֹ.

ב] הֵם סוֹבְרִים כִּי צָרִיךְ לְפַתֵּחַ בִּילָדִים אֶת הָעַצְמָאוּת, וְזוֹ הִיא טָעוּת גְּדוֹלָה לְמַדַּי. לֹא עַצְמָאוּת צָרִיךְ לְפַתֵּחַ, אֶלָּא הַכְנָעָה. גַּם כְּשֶׁיְּפַתְּחוּ בּוֹ עֲנָוָה וְהַכְנָעָה, יִלְמַד מֵעַצְמוֹ גַּאֲוָה וּרְצִיחָה. אֲבָל לְלַמֵּד לוֹ כִּי "אֲנִי וְאַפְסִי עוֹד" - זוֹהִי תוֹרַת אֱדוֹם, תּוֹרַת הָרְצִיחָה וְהַגְּזֵלָה.

עַיֵּן הֵיטֵב בְּאִגֶּרֶת הַגְּרָ"א זַ"ל (נדפסה בסוף מסילת ישרים), זֶה לְשׁוֹנוֹ שָׁם: "וְיֵשׁ שֶׁזּוֹרֵעַ עַל הָאֶבֶן, וְהוּא לֵב הָאֶבֶן שֶׁאֵינוֹ נִכְנָס בּוֹ כְּלָל, וְצָרִיךְ לְהַכּוֹת אֶת הָאֶבֶן עַד שֶׁתִּתְפּוֹצֵץ, לָכֵן כָּתַבְתִּי לָךְ, שֶׁתַּכִּי בָנֵינוּ אִם לֹא יִשְׁמְעוּ לָךְ" וְכוּ', עַיֵּן שָׁם.

הֲרֵי מִכָּאן עִנְיָן אַחֵר לְגַמְרֵי בְּהַכָּאָה, דְּהַיְנוּ לַעֲשׂוֹת לַבֵּן לֵב נִשְׁבָּר וְנִדְכֶּה. וְעַיֵּן הֵיטֵב בְּדֶרֶךְ עֵץ הַחַיִּים לְהָרַמְחַ"ל זַצַ"ל, בְּדִבּוּר הַמַּתְחִיל: וְעַתָּה נַחֲזֹר לְשֹׁרֶשׁ הָעִנְיָן; וְדִבּוּר הַמַּתְחִיל: הִנֵּה הַתּוֹרָה הִיא נִקְרֵאת עֹז. קָשֶׁה לְהַעְתִּיק כָּל אֹרֶךְ לְשׁוֹנוֹ, אֲבָל הַדְּבָרִים עֲמֻקִּים מְאֹד, וּמַבָּט אַחֵר לָהֶם לְגַמְרֵי, דְּהַיְנוּ, שֶׁהַכָּאַת הַבָּנִים הִיא בִּבְחִינַת הַפְרָדַת עָרְלַת הַלֵּב וּבִבְחִינַת חִבּוּט הַקֶּבֶר.

וְהִנֵּה סִפֵּר לִי בֶּן דּוֹדִי רַבִּי זִיסְל נ"י, שֶׁרָאָה בְּאַחַד הַסְּפָרִים הַקְּדוֹשִׁים, כִּי אִם הַבֵּן שׁוֹמֵעַ לְהוֹרָיו, רָאוּי לִמְצֹא עֲלִילָה לְמַעַן הַכּוֹתוֹ עַל כָּל פָּנִים קְצָת (על פי הגמרא במכות דף ח' ע"ב אף על גב דגמיר מצוה קעביד). וּמַה שֶּׁהִקְשׁוּ הַחוֹקְרִים - לֹא קָשֶׁה כְּלָל, כִּי יְסוֹד הוּא בְּמִדּוֹת: דְּלָא שָׁיִיךְ בִּדְלָא שָׁיִיךְ. וּכְבָר כָּתַב הָאִבְּן עֶזְרָא (שמות כ, יד) , שֶׁלֹא שַׁיֶּכֶת חֶמְדָּה לְכַפְרִי בְּבַת הַמֶּלֶךְ, כִּי אִם יַעֲנִישׁ הַמֶּלֶךְ לַכַּפְרִי בְּשׁוֹטִים, לֹא יַעֲלֶה עַל דַּעְתּוֹ לְהִנָּקֵם מֵהַמֶּלֶךְ, וְלֹא יִלְמַד מִזֶּה אֶלָּא הַכְנָעָה לְבַד, כִּי פָּשׁוּט אֶצְלוֹ שֶׁהוּא בָּטֵל כְּלַפֵּי הַמֶּלֶךְ וְכִי הַמֶּלֶךְ רַשַּׁאי לְהַעֲנִישׁ וְלֹא הוּא. כֵּן כַּאֲשֶׁר תְּחַדֵּד בְּלֵב הַתִּינוֹק הַיְדִיעָה כִּי הָאָב הוּא הַשַּׁלִּיט וְהַבְּעָלִים שֶׁלּוֹ לְגַמְרֵי וּבָטֵל הוּא כְּלַפֵּי אָבִיו, אָז מִתּוֹךְ הַכְנָעָתוֹ לֹא יִלְמַד לְהַכּוֹת בִּשְׁבִיל שֶׁאָבִיו מַלְקֶה אוֹתוֹ, אֶלָּא עִקַּר הַחִנּוּךְ שֶׁלָּנוּ מְקֻלְקָל, שֶׁהַמּוֹרִים נַעֲשִׂים חֲבֵרִים לְתַלְמִידֵיהֶם, וְכֵן הַהוֹרִים, וְהַכֹּל בִּשְׁבִיל עַצְמָאוּת הַבָּנִים. וּמִכֵּיוָן שֶׁכֵּן, בְּוַדַּאי אִם הָאָב יַכֶּה לִבְנוֹ, יָשׁוּב הַבֵּן וְיַכֶּה לְאָבִיו אוֹ לְאָחִיו הַקָּטָן וְכוּ'.

אֵלֶּה הַחוֹקְרִים הַחֲדִישִׁים, בְּחַפְּשָׂם חֲדָשׁוֹת וְלַהֲרֹס הַיְסוֹדוֹת שֶׁיְּדָעוּם אֲפִלּוּ הַגּוֹיִם, וַאֲשֶׁר שָׁרְשָׁם בְּתוֹרַת ה' וּבַנְּבִיאִים, הִמְצִיאוּ הַמְצָאוֹת שֶׁמְּבִיאוֹת לַהֲפֹךְ אֶת כָּל הַשָּׁרָשִׁים, וּלְחַנֵּךְ הִיטְלֵרִיסְטִים חֲצוּפִים, וְחוּצְפָּא יִסְגֵּי.

מִזֶּה אֲנַחְנוּ רוֹאִים עַד כַּמָּה צָרִיךְ לְהִזָּהֵר בְּכָל גָּדֵר חָדִישׁ שֶׁל הַחוֹקְרִים בְּנוֹגֵעַ לִפְּסִיכוֹלוֹגְיָה וְחִנּוּךְ, וְצָרִיךְ לִבְחֹן וּלְדַיֵּק הֵיטֵב אִם אֵין לָזֶה סְתִירָה בְּדִבְרֵי חֲזַ"ל וְרִאשׁוֹנִים אוֹ מִנְהֲגֵי יִשְׂרָאֵל שֶׁהֵם תּוֹרָה. אִם יֵשׁ אֵיזוֹ סְתִירָה, צָרִיךְ לִזְרֹק הָלְאָה אֶת כָּל חִדּוּשֵׁיהֶם הַמְטֻנָּפִים, וְלֹא לְקַבֵּל מֵהֶם דָּבָר טֶרֶם נְבַקְּרֵם בְּבִקֹּרֶת חַדָּה וּבְחֵפֶשׂ מְחֻפָּשׂ בַּתּוֹרָה וּבַחֲזַ"ל, וּבִגְדוֹלֵי הַמְחַבְּרִים רִאשׁוֹנִים וַאֲחרוֹנִים. עַד כָּאן לְשׁוֹנוֹ.

מִתֹּכֶן דְּבָרָיו נִמְצֵאנוּ לְמֵדִים אֶת הַנְּקֻדּוֹת דִּלְהַלָּן:

א] "לַיֶּלֶד יֵשׁ נְטִיּוֹת כְּבָר מִלֵּדָה". וּלְפִי זֶה, עָלֵינוּ לְעַבֵּד אוֹתָן מֵהָרֶגַע הָרִאשׁוֹן שֶׁאֶפְשָׁר, וְלֹא לָתֵת לוֹ לִגְדֹּל לְפִי מַה שֶּׁמִּתְחַשֵּׁק לוֹ.

ב] "עָלֵינוּ לְפַתֵּחַ בַּיֶּלֶד הַכְנָעָה". הֱוֵי אוֹמֵר, שֶׁאֵין לְהַקְרִין לַיֶּלֶד שֶׁאֲנַחְנוּ "חֲבֵרִים שֶׁלּוֹ" וְהוּא בְּמַעֲמָד שָׁוֶה אֵלֵינוּ, וְגַם לוֹ יֵשׁ זְכוּת הַחְלָטָה לְהַסְכִּים אוֹ לְסָרֵב. אֶלָּא לְהֵפֶךְ - עָלֵינוּ לְהַקְרִין לוֹ כְּבָר מִשַּׁחַר יַלְדוּתוֹ שֶׁאֲנַחְנוּ הַבְּעָלִים שֶׁלּוֹ וְיוֹדְעִים טוֹב מִמֶּנּוּ מַה טּוֹבָתוֹ, וְכַמּוּבָן שֶׁרוֹצִים בְּטוֹבָתוֹ, וְאֵין לוֹ זְכוּת לְהִתְנַגֵּד אֶלָּא אִם כֵּן שָׁאֲלוּ אוֹתוֹ וּמָסְרוּ לוֹ אֶת הַבְּחִירָה לְהַסְכִּים אוֹ לְסָרֵב.

אָמְנָם אֵין זֶה סוֹתֵר אִם לִפְעָמִים נִשְׁאַל אוֹתוֹ מַה דַּעְתּוֹ וּנְכַבֵּד אֶת דַּעְתּוֹ, אוֹ אִם הַיֶּלֶד יִשְׁאַל שְׁאֵלָה שֶׁמַּשְׁמָעוּתָהּ - אוּלַי אֶפְשָׁר אַחֶרֶת, וְנִרְאֶה שֶׁאָכֵן הַצֶּדֶק אִתּוֹ, אֵין זֶה סוֹתֵר אִם נֹאמַר לוֹ אַתָּה צוֹדֵק וַאֲנַחְנוּ טָעִינוּ. אַדְּרַבָּה, זֶה רַק יְחַזֵּק אֶת הָאֵמוּן שֶׁל הַיֶּלֶד בְּהוֹרָיו, כֵּיוָן שֶׁהוּא רוֹאֶה שֶׁהוֹרָיו אֵינָם שְׁרִירוּתִיִּים, שֶׁהֲרֵי הִנֵּה - הוֹדוּ לוֹ בְּטָעוּתָם, וּמִמֵּילָא יֵקַל עָלָיו לְקַבֵּל אֶת דִּבְרֵי הוֹרָיו גַּם כַּאֲשֶׁר הוּא לֹא יָבִין אֶת הַסִּבָּה.

ג] "גַּאֲוָה וּבִטָּחוֹן עַצְמִי מִתְפַּתְּחוֹת גַּם בְּלִי שֶׁנְּפַתַּח אוֹתָם". הַהִגָּיוֹן שֶׁמֵּאֲחוֹרֵי הַדְּבָרִים הוּא פָּשׁוּט, כָּל אָדָם, וְקַל וָחֹמֶר יֶלֶד, מְעֻנְיָן בְּמַה שֶּׁנּוֹחַ לוֹ, וּבְוַדַּאי שֶׁהוּא בְּכִסְלוּתוֹ מֵבִין שֶׁנּוֹחַ לוֹ שֶׁלֹא יִקְבְּעוּ לוֹ מַה לַּעֲשׂוֹת וְשֶׁהוּא יִהְיֶה בְּמַעֲמָד שָׁוֶה לְהוֹרָיו, "עַבְדָּא בְּהֶפְקֵירָא נִיחָא לֵיהּ" (גיטין יג ע"א). הֲרֵי זֶה כְּמוֹ שֶׁהַיֶּלֶד צָרִיךְ מִנּוּן בַּאֲכִילַת מַמְתַּקִּים, וּבִלְעֲדֵי הַמִּגְבָּלָה שֶׁל הַהוֹרִים הוּא לֹא הָיָה מַגְבִּיל אֶת עַצְמוֹ לְבַד, כֵּיוָן שֶׁיְּדִיעוֹתָיו וְכֹחַ שִׁפּוּטוֹ הוּא נָמוּךְ. כָּךְ לְעִנְיַן הָעַצְמָאוּת וְכוּ', הוּא לֹא יִהְיֶה מְעֻנְיָן לִהְיוֹת מֻגְבָּל. וּלְפִי הָאֱמֶת, הָעַצְמָאוּת וְהַגַּאֲוָה חֲמוּרוֹת בְּהַרְבֵּה מֵאֲכִילַת מַמְתַּקִּים בְּלִי גְבוּל. אוּלָם יֵשׁ לְהַדְגִּישׁ, שֶׁאַף עַל פִּי שֶׁאֲנַחְנוּ מְפַתְּחִים הַכְנָעָה בַּיֶּלֶד, רָצוּי לְהַסְבִּיר לַיֶּלֶד אֶת הַמֵּנִיעַ לְהִתְנַהֲגוּתֵנוּ עִמּוֹ [כַּמּוּבָן אִם אֵין סִבָּה לְהַסְתִּיר אֶת הַמֵּנִיעַ].

ד] "הַהַכָּאָה מְסַיַּעַת לְדַּכֵּא אֶת הַגַּאֲוָה וְהַמֶּרֶד". מִתּוֹךְ הַהֶרְגֵּל שֶׁהַהוֹרִים הֵם הַבְּעָלִים שֶׁלּוֹ, וְעִם הָרְתִיעָה מֵהָאֶפְשָׁרוּת שֶׁל הַהוֹרִים לְהַכּוֹת, זֶה גוֹרֵם לַיֶּלֶד לַחְשֹׁב בַּכִּוּוּן שֶׁהַהוֹרִים רוֹצִים בּוֹ, כֵּיוָן שֶׁלַּיֶּלֶד יֵשׁ אִינְטֶרֶס שֶׁלֹא יַכְאִיבוּ לוֹ, וּמִמֵּילָא קַל לוֹ לְהִתְגַּבֵּר עַל רִגְשׁוֹת הַגַּאֲוָה וְהַמֶּרֶד. הֱוֵי אוֹמֵר: הָאֶפְשָׁרוּת אוֹ הַהַכָּאָה בְּפֹעַל בַּזְּמַן הַמַּתְאִים, הֲרֵי זֶה כִּתְרִיס בִּפְנֵי הַגַּאֲוָה וְהַמֶּרֶד. וְכָךְ כָּתַב זֹאת הָרַב בִּלְשׁוֹנוֹ הַטָּהוֹר: כִּי יְסוֹד הַמִּדּוֹת דְּלָא שָׁיִיךְ בִּדְלָא שָׁיִיךְ. וּכְבָר כָּתַב הָאִבְּן עֶזְרָא (שמות כ, יד), שֶׁלֹא שַׁיֶּכֶת חֶמְדָּה לְכַפְרִי בְּבַת מֶלֶךְ וְכוּ'. עַד כָּאן לְשׁוֹנוֹ. וּבֵאוּר הַדְּבָרִים: הָאִבְּן עֶזְרָא שׁוֹאֵל, כֵּיצַד יִתָּכֵן שֶׁהַתּוֹרָה תְצַוֶּה לֹא תַחְמֹד וְגוֹ', הֲרֵי זֶה דָּבָר הַמָּסוּר לַלֵּב, וְאִם אָדָם חָפֵץ, הֲיִתָּכֵן לִדְרֹשׁ שֶׁלֹא יַחְמֹד? אָמְנָם אֶפְשָׁר לִדְרֹשׁ שֶׁלֹא יִגְנֹב אֶת אוֹתוֹ הַחֵפֶץ מִשּׁוּם שֶׁזּוֹ פְּעֻלָּה נִשְׁלֶטֶת, אוּלָם לִשְׁלֹט עַל הַלֵּב כֵּיצַד? הֲרֵי זֶה בִּלְתִּי רְצוֹנִי! עַל זֶה עוֹנֶה הָאִבְּן עֶזְרָא בַּמָּשָׁל הַבָּא: אִם כַּפְרִי פָּשׁוּט יִרְאֶה בַּת מֶלֶךְ יָפָה, הַאִם יַעֲלֶה עַל הַדַּעַת שֶׁהוּא יִרְצֶה לָשֵּׂאת אוֹתָהּ? פָּשׁוּט הַדָּבָר שֶׁזֶּה לֹא יַעֲלֶה בְדַעְתּוֹ כְּלָל וּכְלָל. כִּי בְּשֵׂכֶל פָּשׁוּט וְהֶגְיוֹנִי, הַצִּיּוּר כָּל כָּךְ רָחוֹק מִן הַמְּצִיאוּת כִּרְחוֹק מִזְרָח מִמַּעֲרָב, וְכֵיוָן שֶׁכֵּן, מִמֵּילָא לֹא תַעֲלֶה מַחֲשָׁבָה אֱוִילִית שֶׁכָּזוֹ בְּמֹחוֹ. וְלָכֵן מַסְבִּיר הָאִבְּן עֶזְרָא, שֶׁהוּא הַדִּין גַּם לְעִנְיַן הַחֶמְדָּה שֶׁהַקָּדוֹשׁ־בָּרוּךְ־הוּא אָסַר עָלֵינוּ [כְּדֻגְמַת הַכַּפְרִי]. עַל כָּל אֶחָד מִיִּשְׂרָאֵל לְהַכְנִיס בְּמֹחוֹ, שֶׁאִם הַקָּדוֹשׁ־בָּרוּךְ־הוּא, שֶׁהוּא הַשַּׁלִּיט וְכֹל יָכוֹל אָסַר עָלָיו, הוּא לֹא יוּכַל לָקַחַת בְּלִי רְשׁוּת הַקָּדוֹשׁ־בָּרוּךְ־הוּא, כִּי אֵין עֵצָה וְאֵין תְּבוּנָה נֶגֶד ה', וְאִם הוּא יַחְשֹׁב בְּצוּרָה כָּזוֹ, מִמֵּילָא לֹא יַעֲלוּ עַל לִבּוֹ הִרְהוּרֵי חֶמְדָּה, וְאַדְּרַבָּה, הוּא יִהְיֶה שָׂמֵחַ בְּחֶלְקוֹ. עַד כָּאן תֹּכֶן דְּבָרָיו. וּמִמֵּילָא נָבִין גַּם בְּעִנְיָנֵנוּ - דְּהַיְנוּ חִנּוּךְ הַיֶּלֶד לְהַכְנָעָה - אִם נְשַׁדֵּר לוֹ מִקַּטְנוּת שֶׁאֵין שַׁיָּכוּת שֶׁל שִׁוְיוֹן בֵּין הַיֶּלֶד לַהוֹרִים, אֶלָּא הַהוֹרִים הֵם הַבְּעָלִים שֶׁלּוֹ, מִמֵּילָא לַיֶּלֶד יִהְיֶה קַל לְקַבֵּל אֶת מָרוּת הַהוֹרִים, וּבְוַדַּאי גַּם יִהְיֶה רָגוּעַ נַפְשִׁית וְשָׂמֵחַ בְּחֶלְקוֹ וּבַדֶּרֶךְ שֶׁהוֹרָיו בָּחֲרוּ עֲבוּרוֹ, וְגַם הַהַכָּאָה תִהְיֶה עֲבוּרוֹ כְּעֵין עֹנֶשׁ שֶׁיְּעוֹרֵר אוֹתוֹ לְפַשְׁפֵּשׁ בְּמַעֲשָׂיו, וְלֹא לִמְצֹא מוּמִים בְּהוֹרָיו.

הָרַב דֶּסְלֵר זיע"א כָּתַב אֶת הַדְּבָרִים לִפְנֵי כְּשִׁשִּׁים שָׁנָה, וְהַיּוֹם אֲנַחְנוּ רוֹאִים עַיִן בְּעַיִן אֵיךְ שֶׁדְּבָרָיו מִתְקַיְּמִים הֲלָכָה לְמַעֲשֶׂה. יְלָדִים קָמִים עַל הוֹרֵיהֶם וּמוֹרֵיהֶם [בַּמִּגְזָר הַחִלּוֹנִי בִּפְרָט], וְהַהוֹרִים פּוֹחֲדִים מֵהֶם. זֶה מְזַעְזֵעַ - אֲבָל זוֹ מְצִיאוּת, פְּרִי חִנּוּךְ [יוֹתֵר מְדֻיָּק "חִנּוּק"] בָּאוּשׁ.

יֵשׁ לְהַדְגִּישׁ, שֶׁכָּל הַנַּ"ל טוֹב וְיָפֶה, אֱמֶת וְיַצִּיב. אוּלָם עָלֵינוּ לָצֵאת מִנְּקֻדַּת מוֹצָא נְכוֹנָה, וּלְשֵׁם כָּךְ עָלַי לְהַרְחִיב אֶת דְּבָרַי עַל פִּי הָרַב דֶּסְלֵר עַצְמוֹ בְּסִפְרוֹ הַנַּ"ל בְּכֶרֶךְ א' עַמּוּד 511, וְתֹכֶן דְּבָרָיו הוּא: שֶׁלְּכָל אָדָם יֵשׁ דְּבָרִים שֶׁכְּבָר מֻסְכָּמִים - אִם לְטוֹב וְאִם לְמוּטָב. לְדֻגְמָא: אָדָם שֶׁשּׁוֹמֵר מִצְווֹת, מֻסְכָּם אֶצְלוֹ בְּפַשְׁטוּת שֶׁאָסוּר לְהַדְלִיק אֵשׁ בְּשַׁבָּת, וְלֹא יַעֲלֶה בְדַעְתּוֹ לְהַדְלִיק. וּלְעֻמַּת זֹאת, יִתָּכֵן שֶׁאָדָם זֶה מֻסְכָּם אֶצְלוֹ שֶׁלֹא כָּל כָּךְ אָסוֹן אִם לֹא יְכַוֵּן בִּבְרָכוֹת, אוּלָם יֵשׁ דְּבָרִים שֶׁעֲדַיִן אֵין לוֹ עֶמְדָּה מְגֻבֶּשֶׁת. לְדֻגְמָא: אִסּוּר לָשׁוֹן הָרָע, יִתָּכֵן שֶׁעֲבוּרוֹ זֶה נִסָּיוֹן לִשְׁמֹעַ אוֹ לֹא. כָּאן זוֹ נְקֻדַּת הַבְּחִירָה - אִם לִשְׁמֹעַ אוֹ לְהִתְגַּבֵּר וְלֹא לִשְׁמֹעַ. בְּמִלִּים אֲחֵרוֹת: יֵשׁ שְׁטָחִים כְּבוּשִׁים לְטוֹב, וְיֵשׁ שְׁטָחִים כְּבוּשִׁים לְרָע, וְיֵשׁ שְׁטָחִים "מְפֹרָזִים", וַעֲלֵיהֶם מִתְנַהֶלֶת מִלְחָמָה בְּיַד מִי יִהְיוּ - בְּיַד הַטּוֹב, אוֹ, חַס וְחָלִילָה, בְּיַד הָרָע. זוֹ נְקֻדַּת הַמּוֹצָא שֶׁל הַבְּחִירָה. הוּא הַדִּין לְעִנְיָנֵנוּ - עָלֵינוּ לָקַחַת בְּחֶשְׁבּוֹן אֶת נְקֻדַּת הַמּוֹצָא, הֱוֵי אוֹמֵר: בְּאֵיזוֹ סְבִיבָה אֲנַחְנוּ גָרִים, מָה הַהֶכֵּרוּת שֶׁל הַיֶּלֶד עִם הַסְּבִיבָה, מָה הַיְכֹלֶת שֶׁל הַהוֹרִים לִמְנֹעַ הַשְׁפָּעָה, מָה הַמַּצָּב הַחֻקִּי, מַה גִּיל הַיֶּלֶד, וּמַה נְּטִיּוֹתָיו אִם הַהוֹרִים יַעֲנִישׁוּ, וְהֵם יוֹדְעִים שֶׁאֵין לָהֶם אֶפְשָׁרוּת לִמְנֹעַ אֶת הַיֶּלֶד מִמַּגָּע עִם סְבִיבָה עוֹיֶנֶת מִכָּל סִבָּה שֶׁהִיא וְהַיֶּלֶד עָלוּל לְקַבֵּל "הַדְרָכָה" לְהִתְמָרְדוּת. יֵשׁ לִשְׁקֹל הֵיטֵב אִם זֶה כְּדַאי! לְמָה הַדָּבָר דּוֹמֶה? לְאָדָם שֶׁיֵּשׁ לוֹ מַחֲלָה וְרוֹצִים לָתֵת לוֹ אַנְטִיבִּיּוֹטִיקָה, אוּלָם יֵשׁ לוֹ אַלֶּרְגְּיָה לְאוֹתָהּ אַנְטִיבִּיּוֹטִיקָה. עִם כָּל הָרָצוֹן הַטּוֹב, לֹא נִתֵּן לוֹ אֶת הַתְּרוּפָה, כֵּיוָן שֶׁזֶּה עָלוּל לְהָבִיא לְנֶזֶק גָּדוֹל יוֹתֵר מִן הַתּוֹעֶלֶת. כָּךְ הַדָּבָר בְּעִנְיַן הַכָּאַת הַבָּנִים - יֵשׁ לִשְׁקֹל הֵיטֵב מֵאֵיזוֹ נְקֻדַּת מוֹצָא אֲנַחְנוּ יוֹצְאִים, וְעַל פִּי זֶה לְהַחְלִיט כֵּיצַד לִנְהֹג בְּעִנְיַן הַהַכָּאָה.

יְצֻיַּן כִּי בְּדוֹרֵנוּ יֵשׁ לְהִשְׁתַּדֵּל מְאֹד מְאֹד לְהִמָּנַע מֵהַכָּאָה, אִם מִשּׁוּם הַנֹּהַל הַתְּחִקָּתִי, וְאִם מִשּׁוּם שֶׁבְּדוֹרֵנוּ הַהַכָּאָה נֶחְשֶׁבֶת כְּהַשְׁפָּלָה. זוֹ הַמְּצִיאוּת הַחֶבְרָתִית, וְלָכֵן יֵשׁ לָקַחַת זֹאת בַּחֶשְׁבּוֹן.

~ האם יש גיל שאסור להעניש?

{P הָעֲנִישָׁה מַתְאִימָה בְּכָל גִּיל אוּלָם צוּרַת הָעֲנִישָׁה שׁוֹנָה. P בְּכָל מִקְרֶה שֶׁל עֲנִישָׁה אֵין לְשַׁדֵּר שִׂמְחָה לְאֵיד.}

תְּשׁוּבָה: הָאֶפְשָׁרוּת לְהַעֲנִישׁ בְּמִדַּת הַצֹּרֶךְ אֵינָהּ מֻגְבֶּלֶת בְּגִיל, אֶלָּא בְּכָל גִּיל נִתָּן לְהַעֲנִישׁ. אָמְנָם צוּרַת הָעֲנִישָׁה אֵינָהּ זֵהָה לְכָל גִּיל, דְּהַיְנוּ: בַּגִּיל הָרַךְ, שֶׁהֲבָנַת הַיֶּלֶד אֵינָהּ מְפֻתַּחַת, הוּא צָרִיךְ עֲנִישָׁה יְשִׁירָה וּבְצוּרָה בּוֹלֶטֶת לָעַיִן, וְזֹאת מִשּׁוּם שֶׁהֲבָנָתוֹ חַלָּשָׁה, וְאִם לֹא יַבְלִיטוּ דֵּי הַצֹּרֶךְ אֶת הָעֹנֶשׁ, הַיֶּלֶד לֹא יָבִין מַה קּוֹרֶה אִתּוֹ.

לְדֻגְמָא: יֶלֶד בְּגִיל 3-4 שֶׁלִּכְלֵךְ אֶת חַדְרוֹ, וַאֲנַחְנוּ רוֹצִים לְאַלְּפוֹ בִּינָה עַל יְדֵי שֶׁנַּשְׁאִיר אֶת חַדְרוֹ מְלֻכְלָךְ - הַיֶּלֶד לֹא יָבִין אֶת הָרֶמֶז שֶׁרוֹצִים לְהַעֲנִישׁוֹ, וְסָבִיר שֶׁגַּם לֹא יִתְיַחֵס לַמַּצָּב בּוֹ הוּא שָׁרוּי, וְזֹאת גַּם אִם נַרְאֶה לוֹ אִי־שְׂבִיעוּת רָצוֹן, הוּא לֹא יָבִין מַדּוּעַ הוֹרָיו זוֹעֲפִים הַיּוֹם. אוּלָם אִם נֹאחַז בְּיָדוֹ, וּבִנְזִיפָה נַרְאֶה לוֹ מַה לְּהָרִים, וְנַסְבִּיר שֶׁאָסוּר לִזְרֹק פְּסֹלֶת בַּחֶדֶר - הַיֶּלֶד יָבִין שֶׁזֶּה עֹנֶשׁ וְשֶׁזֶּה אָסוּר. לְעֻמַּת זֹאת, בַּגִּיל הַיּוֹתֵר בּוֹגֵר, יֵשׁ לְמַעֵט בְּהֶתְאֵם אֶת הָעֲנִישָׁה הַיְשִׁירָה, וּלְכַתְּחִלָּה לְהִשְׁתַּמֵּשׁ בַּעֲנִישָׁה עֲקִיפָה. מִשּׁוּם שֶׁבַּגִּיל הַבּוֹגֵר הַיֶּלֶד/נַעַר יָבִין גַּם בְּצוּרָה עֲקִיפָה, כֵּיוָן שֶׁשִּׂכְלוֹ מְפֻתָּח יוֹתֵר.

זֹאת וְעוֹד, כַּאֲשֶׁר הָעֲנִישָׁה עֲקִיפָה, זֶה מַרְאֶה שֶׁרוֹצִים לִשְׁמֹר עַל כְּבוֹדוֹ, וְלָכֵן לֹא הֶעֱנִישׁוּהוּ בְּצוּרָה יְשִׁירָה. וְכַמּוּבָן שֶׁרְאִיָּה כָּזֹאת תָּקֵל עַל הַיֶּלֶד לְקַבֵּל אֶת הָעֹנֶשׁ וִיצַמְצֵם אֶת הַגֵּרוּי לְהִתְנַגֵּד. בַּדֻּגְמָא הַנַּ"ל שֶׁל אִי סִדּוּר הַחֶדֶר, אִם נַשְׁאִיר אֶת הַחֶדֶר כְּמוֹת שֶׁהוּא, הַסִּכּוּיִים גְּדוֹלִים יוֹתֵר שֶׁהַיֶּלֶד יָבִין שֶׁהַסִּבָּה מִשּׁוּם שֶׁהוּא לִכְלֵךְ אֶת הַחֶדֶר, וְגַם סָבִיר לְהַנִּיחַ שֶׁהוּא יְקַבֵּל אֶת הָעֹנֶשׁ יוֹתֵר בַּהֲבָנָה לְעֻמַּת צוּרַת הָעֲנִישָׁה הַיְשִׁירָה, דְּהַיְנוּ לִנְזֹף בּוֹ מִשּׁוּם שֶׁלֹא סִדֵּר אֶת הַחֶדֶר, שֶׁזֶּה עָלוּל יוֹתֵר לִגְרֹם לְהִתְמָרְדוּת.

גַּם יֵשׁ לְהַדְגִּישׁ, שֶׁאֵין "אִסּוּר" לְהַרְאוֹת הִזְדַּהוּת עִם הַיֶּלֶד כַּאֲשֶׁר רוֹאִים שֶׁאִי הַסֵּדֶר מַפְרִיעַ לוֹ וְהוּא מְבַטֵּא זֹאת. כְּגוֹן לוֹמַר לַיֶּלֶד: אֲנִי רוֹצָה לְסַדֵּר אֶת הַחֶדֶר וּמְאֹד צַר לִי שֶׁאַתָּה מַרְגִּישׁ לֹא בְנוֹחַ, אוּלָם אֵינִי מְנַקָּה מִשּׁוּם שֶׁהַבָּלָגָן מַגְבִּיל אוֹתִי, וְגַם מִשּׁוּם שֶׁלְּטוֹבָתְךָ חָשׁוּב שֶׁתִּתְרַגֵּל לְסַדֵּר חֶדֶר בְּגִיל צָעִיר, שֶׁאִם לֹא כֵן - כַּאֲשֶׁר תִּגְדַּל, יִהְיֶה יוֹתֵר קָשֶׁה, וְאֵין עֲרֻבָּה שֶׁיָּבִינוּ אוֹתְךָ אוֹ יִסְבְּלוּ זֹאת וְכוּ'. וְאֵין לוֹמַר לַיֶּלֶד: "זֶה לֹא מְעַנְיֵן אוֹתִי", "תִּשְׁבֹּר אֶת הָרֹאשׁ לְבַד", "זֶה מַגִּיעַ לְךָ, אַתָּה תִּלְמַד לֶקַח" וְכוּ'. לַעֲנִיּוּת דַּעְתִּי זֶה לֹא רָצוּי. אֶלָּא אַדְּרַבָּה, אֶפְשָׁר לְהִזְדַּהוֹת אִתּוֹ, וְעִם זֹאת לַעֲמֹד עַל דַּעְתֵּנוּ כַּנַּ"ל. בְּצוּרַת דִּבּוּר כָּזֹאת נִמְנַע אֶת הַמְּחִצָּה וְהָרִחוּק שֶׁל הַיֶּלֶד מֵאִתָּנוּ, וְגַם אֶת הָרָצוֹן לְמֶרֶד נִמְנַע מֵהַיֶּלֶד, וְאַדְּרַבָּה, נְדַרְבֵּן אוֹתוֹ לְהִתְיַחֵס בְּאוֹר נָכוֹן לְעֹנֶשׁ.

וּמַה גַּם, שֶׁזּוֹ עֻבְדָּה שֶׁפְּעָמִים רַבּוֹת הַסִּבָּה שֶׁהַיֶּלֶד לֹא מְמַלֵּא אֶת חוֹבָתוֹ הִיא מֵחֹסֶר יְדִיעָה מַסְפֶּקֶת, אִם טֶכְנִית אוֹ מוּסָרִית, וְלֹא מִשּׁוּם עַצְלוּת, וְאִלּוּ הָיוּ מַסְבִּירִים לוֹ חָזוֹר וְהַסְבֵּר וְהָיָה נִקְלָט בְּשִׂכְלוֹ, הוּא הָיָה מְמַלֵּא אֶת חוֹבָתוֹ עַל הַצַּד הַיּוֹתֵר טוֹב. וְהָיָה, כַּאֲשֶׁר נִצְטָרֵךְ לְהַעֲנִישׁוֹ, הוּא יַפְנִים אֶת הַמֶּסֶר שֶׁל הָעֹנֶשׁ, וּמִמֵּילָא הַסִּכּוּיִים גְּדוֹלִים יוֹתֵר שֶׁגַּם יִתְנַהֵג בְּהֶתְאֵם.

וְכֵן יֵשׁ לָנוּ לִתֵּן אֶל לִבֵּנוּ, שֶׁאֵין לְקַשֵּׁר בֵּין הָעֹנֶשׁ עַל אִי סִדּוּר הַחֶדֶר [לְדֻגְמָא] לְבֵין שְׁאָר הַפְּעִילוּת הַיּוֹמִית. לְמָשָׁל: אִם הִגִּיעָה שְׁעַת הָאֹכֶל, אֵין לְעַכֵּב אֶת הָאֹכֶל בְּדַוְקָא אוֹ לְהַפְגִּין קְרִירוּת וְכַדּוֹמֶה כְּדֵי שֶׁהַיֶּלֶד "יִזָּכֵר" בְּחַדְרוֹ, אֶלָּא אַדְּרַבָּה, יֵשׁ לְהִתְחַבֵּב וּלְהִתְקַשֵּׁר עִם הַיֶּלֶד כַּאֲשֶׁר הָיְתָה בְּאָמְנָה אִתּוֹ, וְאַל נַחְשֹׁב, שֶׁאִם אֲנַחְנוּ נַקְרִין לוֹ אַהֲבָה בִּשְׁאָר הַיּוֹם, אִם כֵּן הוּא יְזַלְזֵל בָּעֹנֶשׁ שֶׁנִּתַּן לוֹ עַל הַחֶדֶר, וּלְעֻמַּת זֹאת - אִם "נַטְרִיד" אוֹתוֹ בִּשְׁאָר הַיּוֹם, זֶה יַדְרִיךְ אֶת מְנוּחָתוֹ וְאָז "יִכָּנַע" וִיסַדֵּר. חָלִילָה לַחְשֹׁב בְּצוּרָה כָּזֹאת. אַדְּרַבָּה, זֶה עָלוּל לִגְרֹם לְתוֹצָאָה הֲפוּכָה - הַיֶּלֶד לֹא יָבִין אֶת הַמֶּסֶר, וְגַם אִם יְסַדֵּר אֶת הַחֶדֶר, זֶה יִהְיֶה מִתּוֹךְ טְרוּנְיָא בְּלִבּוֹ, וּבְיוֹם מִן הַיָּמִים עֲלוּלִים הַהוֹרִים לִמְצֹא אֶת עַצְמָם לִפְנֵי שֹׁקֶת שְׁבוּרָה, כִּי הַיֶּלֶד מְפַתֵּחַ מַנְגְּנוֹן הִתְנַגְּדוּת טִבְעִית, וּבְהִזְדַּמְּנוּת מַתְאִימָה זֶה עָלוּל לִפְרֹץ הַחוּצָה. לְעֻמַּת זֹאת, כַּאֲשֶׁר נַרְאֶה לוֹ פָּנִים שׂוֹחֲקוֹת וְנַקְרִין לוֹ חֹם וְאַהֲבָה, צָפוּי שֶׁזֶּה יִהְיֶה כְּמוֹ שֶׁאָמַר שְׁלֹמֹה הַמֶּלֶךְ בְּחָכְמָתוֹ: "כַּמַּיִם הַפָּנִים לַפָּנִים כֵּן לֵב הָאָדָם לָאָדָם" (משלי כז, יט). הַיֶּלֶד נִקְשָׁר בַּעֲבוֹתוֹת אַהֲבָה, וּמִמֵּילָא הוּא בְּעַצְמוֹ יִרְצֶה לַעֲשׂוֹת נַחַת רוּחַ לְהוֹרָיו, וּמִתּוֹךְ רָצוֹן וַאֲפִלּוּ שִׂמְחָה הוּא יְסַדֵּר אֶת חַדְרוֹ.

וְכַמָּה נִפְלָא לְהִתְבּוֹנֵן, שֶׁהַקָּדוֹשׁ־בָּרוּךְ־הוּא יִשְׁתַּבַּח שְׁמוֹ לָעַד טָבַע בְּעוֹלָמוֹ, שֶׁכַּאֲשֶׁר שִׂכְלוֹ שֶׁל הַיֶּלֶד אֵינוֹ מְפֻתָּח, בּוֹ זְמַנִּית גּוּפוֹ שֶׁל הַיֶּלֶד אֵינוֹ מְפֻתָּח, וּמִמֵּילָא יֵשׁ אֶפְשָׁרוּת לֶאֱכֹף עָלָיו אֶת רְצוֹן הַהוֹרִים, [אִם כִּי שְׁאִיפָתֵנוּ תִּהְיֶה לְהַמְעִיט בְּאֶמְצְעֵי עֲנִישָׁה]. לְעֻמַּת זֹאת, כְּכָל שֶׁהַיֶּלֶד גָּדֵל וְהַשְּׁלִיטָה עָלָיו פּוֹחֶתֶת, כָּךְ בְּהֶתְאֵם שִׂכְלוֹ גַּם מִתְפַּתֵּחַ, וְהָאֶפְשָׁרוּת לְהַפְנִים מְסָרִים אֵלָיו דֶּרֶךְ שִׂכְלוֹ גְּדֵלָה, וַהֲרֵי זֶה כְּעֵין רֶמֶז לְלַמְּדֵנוּ אֶת הַדֶּרֶךְ אֲשֶׁר נֵלֵךְ בָּהּ וְאֶת הַמַּעֲשֶׂה אֲשֶׁר נַעֲשֶׂה. וְתֵן לֶחָכָם וְיֶחְכַּם עוֹד.

~ ענישה מדה כנגד מדה האם רצויה

{P מַטְּרַת הָעֲנִישָׁה מִדָּה כְּנֶגֶד מִדָּה הִיא כְּדֵי שֶׁהַיֶּלֶד יָבִין מַה הוּא עָשָׂה לְעַצְמוֹ. P לֹא בְּכָל מִקְרֶה עֲנִישָׁה בְּדֶרֶךְ זוֹ מַתְאִימָה.}

כַּוָּנַת הַדְּבָרִים - שֶׁמַּעֲנִישִׁים אֶת הַיֶּלֶד בְּאוֹתוֹ עִנְיָן שֶׁהִתְרַשֵּׁל בּוֹ. לְדֻגְמָא: יֶלֶד שֶׁלֹא הֵרִים אֶת הַצַּעֲצוּעִים, נַחֲרִים לוֹ אוֹתָם לִתְקוּפָה מְסֻיֶּמֶת, וְכֵן כָּל כַּיּוֹצֵא בָּזֶה, לְהַעֲנִישׁוֹ בְּאוֹתָהּ מַטְבֵּעַ שֶׁהַיֶּלֶד לֹא נָהַג בָּהּ כַּשּׁוּרָה. לִכְאוֹרָה לְפִי הָאָמוּר לְעֵיל (מטרת העונש), שֶׁמַּטְּרַת הָעֹנֶשׁ לַעֲצֹר הִדַּרְדְּרוּת אוֹ לְצַמְצֵם אֶת הַסִּכּוּיִים שֶׁהַיֶּלֶד יַחֲזֹר עַל מַעֲשֶׂה שְׁלִילִי שֶׁעָשָׂה בְּיָדְעֵנוּ שֶׁלַּיֶּלֶד יֵשׁ תַּאֲוֹת לְפִי גִילוֹ וְכוּ', הִנֵּה לְפִי הָאָמוּר אֲנַחְנוּ מַשִּׂיגִים אֶת הַמַּטָּרָה, וְאִם כָּךְ זֶה רָצוּי.

אוּלָם בְּמַחֲשָׁבָה שְׁנִיָּה נָבִין שֶׁאֵין זֶה מֻחְלָט לְכָל מִקְרֶה. יֵשׁ מִקְרִים שֶׁבָּהֶם רָצוּי, וְיֵשׁ מִקְרִים שֶׁבָּהֶם אָסוּר לַעֲשׂוֹת כֵּן. דֻּגְמָא: אִם יֶלֶד יָרוּץ בִּכְבִישׁ סוֹאֵן, הַאִם נוּכַל לוֹמַר: "לֹא נוֹרָא, הוּא כְּבָר יְשַׁלֵּם עַל הַמַּעֲשֶׂה"? הַאִם שַׁיָּךְ לוֹמַר כָּךְ? בְּוַדַּאי שֶׁלֹא! מִי יְסַכֵּן אֶת חַיֵּי בְּנוֹ עֲבוּר הַסִּכּוּי שֶׁיִּלְמַד לֶקַח? אָמְנָם בַּסֵּפֶר "עַל חֶבֶל דַּק" רָאִיתִי רַעְיוֹן יָפֶה. הַמְחַבֶּרֶת מַצִּיעָה לְחַיֵּב אֶת הַיֶּלֶד תַּרְגִּיל יוֹמִי שֶׁל חֲצִיַּת כְּבִישׁ בְּלִוּוּי אָדָם מְבֻגָּר בְּמֶשֶׁךְ 15 דַּקּוֹת לְמֶשֶׁךְ 40 יוֹם [כַּמּוּבָן שֶׁזֶּה יָכוֹל לְהִשְׁתַּנּוֹת גַּם לְ10 אוֹ 20 דַּקּוֹת], וְזֶה יִגְרֹם לוֹ לַחְשֹׁב שֶׁלֹא כְּדַאי לִהְיוֹת פָּזִיז. כַּמּוּבָן כָּל זֶה בְּמִדָּה וְאֶפְשָׁרִי הַדָּבָר מִבְּחִינָתֵנוּ, וְאִם זֶה לֹא שַׁיָּךְ מִבְּחִינָה טֶכְנִית, וַדַּאי שֶׁלֹא בְּכָל מְחִיר נַעֲנִישׁ בָּעִקָּרוֹן הַזֶּה.

מִכָּאן יֵשׁ לִלְמֹד, שֶׁכָּל מִקְרֶה יֵשׁ לִשְׁקֹל לְגוּפוֹ מָה הַתּוֹצָאָה הַצְּפוּיָה, וְאִם יֵשׁ הַשְׁלָכוֹת צְדָדִיּוֹת, וּמַה מַּשְׁמָעוּתָן. הִנֵּה בַּמִּקְרֶה הָרִאשׁוֹן שֶׁל הַצַּעֲצוּעִים - בְּאֹפֶן נוֹרְמָלִי לֹא נִרְאֵית שׁוּם בְּעָיָה, כֵּיוָן שֶׁיֵּשׁ לַיֶּלֶד אֶפְשָׁרֻיּוֹת אֲחֵרוֹת לְשַׂחֵק, אֶלָּא שֶׁהוּא מַעְדִּיף לְשַׂחֵק עִם אוֹתָם צַעֲצוּעִים שֶׁהֻחְרְמוּ, וְכֵיוָן שֶׁהוּא לֹא הֵרִים אוֹתָם, אֲנַחְנוּ יְכוֹלִים לְהַחֲרִים, וְהוּא יִצְטָרֵךְ לְוַתֵּר עַל הַתַּעֲנוּג הַזֶּה תְּקוּפָה מְסֻיֶּמֶת. אוּלָם, אִם מִקְרֶה כָּזֶה הָיָה קוֹרֶה עִם הַיַּלְקוּט שֶׁל הַיֶּלֶד - הַאִם יֵשׁ הַצְדָּקָה לְהַחֲרִים לוֹ אֶת הַיַּלְקוּט וּמָחָר לוֹמַר לוֹ "לֵךְ בְּלִי הַיַּלְקוּט"? אֵין הַדָּבָר פָּשׁוּט, הַיֶּלֶד לֹא יְתַפְקֵד, וְזֶה עָלוּל לִגְרֹם לוֹ לְשִׁבּוּשִׁים לִתְקוּפָה אֲרֻכָּה. וּבִפְרָט אִם הַיֶּלֶד קַר־מֶזֶג וְאֵינוֹ מִתְרַגֵּשׁ אִם אֵינוֹ יוֹדֵעַ אֶת הַנִּלְמָד אוֹ שֶׁאֵינוֹ לוֹמֵד עִם הַסְּפָרִים וְהַמַּחְבָּרוֹת, וְזֶה עָלוּל לִגְרֹם לְהַחֲרִיף אֶת הַבְּעָיָה. וְיוֹתֵר חָמוּר אִם הַיֶּלֶד עַקְשָׁן, אָז הַבְּעָיָה הִיא יוֹתֵר עֲמֻקָּה, וְהוּא עָלוּל לַעֲשׂוֹת בְּדַוְקָא, וּבִמְקוֹם לְהִכָּנַע הוּא יִתְמָרֵד. וְגַם יֵשׁ לָקַחַת בְּחֶשְׁבּוֹן עַד כַּמָּה בַּתַּלְמוּד תּוֹרָה יְכוֹלִים לִסְבֹּל תּוֹפָעָה שֶׁל יֶלֶד שֶׁלֹא יִלְמַד. וּבְנוֹסָף, הַפִּגּוּר בַּחֹמֶר עָלוּל לִהְיוֹת מַכְשִׁיל לְהִשְׁתַּלְּבוּתוֹ, וְאָז נִמְצֵאנוּ מְכַבִּים אֵשׁ קְטַנָּה וּמַדְלִיקִים אֵשׁ גְּדוֹלָה.

אֲשֶׁר עַל כֵּן, רֵאשִׁית עָלֵינוּ לְהַקְפִּיד שֶׁהַבֵּן יֵדַע שֶׁאֲנַחְנוּ אוֹהֲבִים אוֹתוֹ וְרוֹצִים טוֹבָתוֹ, וְלָכֵן הוּא מְקַבֵּל עֹנֶשׁ וְלֹא לְטוֹבָתֵנוּ. הַקְרָנַת הָאַהֲבָה רְצוּיָה בְּכָל הִזְדַּמְּנוּת, וְלָאו דַּוְקָא בִּשְׁעַת הָעֲנִישָׁה. אַדְּרַבָּה, רָצוּי בִּזְמַן רָגִיל, זֶה יוֹתֵר טִבְעִי. וְדָבָר שֵׁנִי - הַיֶּלֶד צָרִיךְ לִהְיוֹת מְשֻׁכְנָע שֶׁהוֹרִים יוֹדְעִים הֵיטֵב וְחוֹשְׁבִים בְּצוּרָה צְלוּלָה אֶת אֲשֶׁר הֵם מַחְלִיטִים לַעֲשׂוֹת.

לְדֻגְמָא, יֶלֶד שֶׁמְּבַקֵּשׁ לָצֵאת הַחוּצָה וְהָאֵם עוֹנָה בִּשְׁלִילָה. לִשְׁאֵלַת הַבֵּן מַדּוּעַ - הִיא עוֹנָה שֶׁיֵּשׁ חוֹל מְלַכְלֵךְ. הַבֵּן מַבְטִיחַ: אֲנִי אֲשַׂחֵק בַּמִּדְרָכָה. הָאֵם שׁוּב עוֹנָה בִּשְׁלִילָה, מִשּׁוּם שֶׁהִיא אֵינָהּ מְעֻנְיֶנֶת שֶׁחָבֵר פְּלוֹנִי יִהְיֶה בְּחֶבְרָתוֹ. וְשׁוּב הַבֵּן עוֹנֶה: הֶחָבֵר לֹא נִמְצָא בַּחוּץ. וְאָז הָאֵם עוֹנָה בְּחֹסֶר סַבְלָנוּת: אָמַרְתִּי לֹא, וְדַי!! בְּמִקְרֶה זֶה הָאֵם מַרְאָה שֶׁהִיא עָנְתָה בְּלִי מַחֲשָׁבָה, הִיא יְכוֹלָה לַעֲנוֹת שֶׁאֵינָהּ רוֹצָה מִשּׁוּם שֶׁהִיא מְסֻפֶּקֶת אִם זֶה כְּדַאי, וְהִיא רוֹצָה לַחְשֹׁב מְעַט. אֵין זֶה בּוּשָׁה לוֹמַר שֶׁהִיא מְסֻפֶּקֶת. אִם הַיֶּלֶד יִהְיֶה מְשֻׁכְנָע שֶׁהַהוֹרִים אַחֲרָאִים לְמוֹצָא פִיהֶם, יִהְיֶה לוֹ אֵמוּן בָּהֶם, וְאָז הוּא יְקַבֵּל בְּאַהֲבָה גַּם עֹנֶשׁ שֶׁיֻּטַּל עָלָיו.

וּבַמִּקְרֶה הַנַּ"ל, דְּהַיְנוּ שֶׁהַבֵּן לֹא הִנִּיחַ אֶת הַיַּלְקוּט וְכוּ', אֶפְשָׁר לוֹמַר לוֹ שֶׁאֲנַחְנוּ אוֹסְרִים עָלָיו כָּל פְּעִילוּת לִפְנֵי שֶׁאֲנַחְנוּ בְּטוּחִים שֶׁאָכֵן הִנִּיחַ אֶת הַיַּלְקוּט בַּמָּקוֹם. וּכְדֵי לְוַדֵּא שֶׁאָכֵן הוּא הִנִּיחַ, עָלָיו לָגֶשֶׁת וְלוֹמַר הֵיכָן הוּא הִנִּיחַ אֶת הַיַּלְקוּט. בְּצוּרָה כָּזֹאת וּבְלִוּוּי הַסְבָּרָה נְאוֹתָה, הַיֶּלֶד יָבִין אֶת הַמֶּסֶר, וְעֶצֶם הַמִּגְבָּלָה [שֶׁיֵּשׁ לָהּ גַּם מוֹצָא] תִּגְרֹם לוֹ לָשִׂים לֵב בְּיֶתֶר שְׂאֵת, וְגַם לֹא תִתְפַּתַּח אֶצְלוֹ הִתְמָרְדוּת. וּבְסִיַּעְתָּא דִּשְׁמַיָּא הִשַּׂגְנוּ אֶת הַמַּטָּרָה כְּמוֹ שֶׁכָּתַבְנוּ - שֶׁהַיֶּלֶד צָרִיךְ לְהָבִין שֶׁאוֹהֲבִים אוֹתוֹ וּמַדְרִיכִים אוֹתוֹ, וְלֹא נִלְחָמִים נֶגְדּוֹ, וְנֶאֱמָנִים פִּצְעֵי אוֹהֵב!

יְהִי רָצוֹן שֶׁנִּזְכֶּה לִרְאוֹת פְּרִי מְשֻׁבָּח בַּעֲמָלֵנוּ, הֵם הַבָּנִים, אָמֵן.

~ לסיכום

{{{ [[[מַטְּרַת הָעֹנֶשׁ]]]

* מַטְּרַת הָעֹנֶשׁ לְהָסִיר אֶת שֹׁחַד הַתַּאֲוָה שֶׁמְּסַמֵּא אֶת עֵינֵי שִׂכְלוֹ שֶׁל הַיֶּלֶד. * אֵין לְהַעֲנִישׁ כִּנְקָמָה אֶלָּא רַק לְשֵׁם תִּקּוּן לְהַבָּא.

[[[הַסְבָּרַת הָעֹנֶשׁ]]]

* כַּאֲשֶׁר מַסְבִּירִים אֶת סִבַּת הָעֹנֶשׁ, זֶה מֵקֵל עַל הַיֶּלֶד לְקַבְּלוֹ. * יֵשׁ לְהַסְבִּיר וְלֹא לְהִתְנַצֵּל * הַהַסְבָּרָה מְשַׁדֶּרֶת: הָעֹנֶשׁ מַגִּיעַ לְךָ מִן הַדִּין. הַהִתְנַצְּלוּת מְשַׁדֶּרֶת: לֹא מַגִּיעַ לְךָ עֹנֶשׁ. וּמִמֵּילָא הַהִתְנַצְּלוּת עֲלוּלָה לִגְרֹם לְהִתְמַרְמְרוּת.

[[[מַה הִיא הַסְבָּרָה וּמַה הִיא הִתְנַצְּלוּת?]]]

[[[עָצְמַת הָעֹנֶשׁ]]]

* עֹנֶשׁ בְּעָצְמָה חֲזָקָה יוֹתֵר מֵחֻמְרַת הַמַּעֲשֶׂה עָלוּל לִגְרֹם לְנֶזֶק יוֹתֵר מֵהַתּוֹעֶלֶת. * כְּשֶׁיֵּשׁ סָפֵק בְּאֵיזֶה עָצְמָה לְהַעֲנִישׁ, יֵשׁ לִבְחֹר לְהַעֲנִישׁ בְּפָחוֹת עָצְמָה וְלֹא לָקַחַת סִכּוּן שֶׁל הַעֲנָשָׁה בְּעָצְמָה חֲזָקָה יוֹתֵר.

[[[תְּדִירוּת הָעֹנֶשׁ]]]

* יֵשׁ לִשְׁאֹף לְמַעֵט בִּתְדִירוּת הָעֹנֶשׁ. * הָעֹנֶשׁ יִנָּתֵן בְּיָגוֹן. * הָעֹנֶשׁ נִתָּן מִקֹּצֶר שִׂכְלֵנוּ לְהַפְנִים לַיֶּלֶד אֶת דַּעְתֵּנוּ.

[[[בִּצּוּעַ הָעֹנֶשׁ]]]

* יֵשׁ לְהַקְפִּיד מֵרֹאשׁ שֶׁיִּהְיוּ כָּל הַתְּנָאִים לְבִצּוּעַ הָעֹנֶשׁ. * יֵשׁ לְהַרְאוֹת צַעַר שֶׁאֲנַחְנוּ נֶאֱלָצִים לְהַעֲנִישׁ. * יֵשׁ לְשַׁדֵּר הֶחְלֵטִיּוּת וּבִטָּחוֹן.

[[[הַאִם עֲנִישָׁה בְּמַכּוֹת מֻתֶּרֶת?]]]

* הַהַכָּאָה מְסַיַּעַת לְהָסִיר אֶת עָרְלַת הַלֵּב, מַרְדָנוּת וְגַאֲוָה. * יֵשׁ לְהִתְחַשֵּׁב בִּנְקֻדַּת הַמּוֹצָא בּוֹ אֲנַחְנוּ נִמְצָאִים. יִתָּכֵן שֶׁדַּוְקָא הַהַכָּאָה תִּגְרֹם לִמְרֹד.

[[[הַאִם יֵשׁ גִּיל שֶׁאָסוּר לְהַעֲנִישׁ?]]]

* הָעֲנִישָׁה מַתְאִימָה בְּכָל גִּיל אוּלָם צוּרַת הָעֲנִישָׁה שׁוֹנָה. * בְּכָל מִקְרֶה שֶׁל עֲנִישָׁה אֵין לְשַׁדֵּר שִׂמְחָה לְאֵיד.

[[[עֲנִישָׁה מִדָּה כְּנֶגֶד מִדָּה הַאִם רְצוּיָה]]]

* מַטְּרַת הָעֲנִישָׁה מִדָּה כְּנֶגֶד מִדָּה הִיא כְּדֵי שֶׁהַיֶּלֶד יָבִין מַה הוּא עָשָׂה לְעַצְמוֹ. * לֹא בְּכָל מִקְרֶה עֲנִישָׁה בְּדֶרֶךְ זוֹ מַתְאִימָה. }}}

@ יחסי גומלין בין ההורים לתלמוד התורה

~ מבוא

א] הוּא מַמָּשׁ מְשַׁגֵּעַ אוֹתִי! הוּא תוֹסֵס כְּמוֹ גָזוֹז. הוּא לֹא מְסֻגָּל לָשֶׁבֶת אֲפִלּוּ עֶשֶׂר דַּקּוֹת בִּרְצִיפוּת. מַמָּשׁ יֵאוּשׁ!

מָה עוֹשִׂים?

ב] יֵשׁ לִי בְּעָיָה רְצִינִית. הַיֶּלֶד לֹא שׁוֹלֵט בַּחֹמֶר, הוּא לֹא מַצְלִיחַ לְהָבִין. הַיֵּאוּשׁ אוֹכֵל אוֹתוֹ, אֵין לוֹ חֵשֶׁק לִלְמֹד.

מָה עוֹשִׂים?

ג] הַחֶבְרָה מְצִיקָה לַיֶּלֶד שֶׁלִּי. כָּל יוֹם הוּא חוֹזֵר בּוֹכֶה אוֹ עָצוּב, עַד שֶׁכְּבָר אֵין לוֹ חֵשֶׁק לָלֶכֶת לַתַּלְמוּד תּוֹרָה. מַה לֹא עָשִׂיתִי, וּבְכָל זֹאת זֶה לֹא עָזַר.

מָה עוֹשִׂים?

ד] אֶצְלִי זֶה מַשֶּׁהוּ אַחֵר לְגַמְרֵי. הַבֵּן פָּשׁוּט מַבְרִיק בְּשִׂכְלוֹ. הוּא תוֹפֵס בְּקַלּוּת אֶת הַנִּלְמָד, וְלָכֵן יֵשׁ לוֹ הַרְבֵּה בַּטָּלָה וְיֵצֶר לְשׁוֹבְבוּת.

מָה עוֹשִׂים?

ה] בַּתַּלְמוּד תּוֹרָה אָסְרוּ אוֹפַנַּיִם. הָאֱמֶת, שֶׁבַּבַּיִת אֵין לָנוּ הִתְנַגְּדוּת שֶׁיִּרְכַּב. וּבִכְלָל, אָחִיו שֶׁלּוֹמֵד בְּתַלְמוּד תּוֹרָה אַחֵר, מֻתָּר לוֹ לִרְכֹּב עַל אוֹפַנַּים. אֲנַחְנוּ פָּשׁוּט בְּמַלְכֹּדֶת, אִם נַרְשֶׁה לוֹ, וְאִם לֹא נַרְשֶׁה לוֹ!

מָה הַפִּתְרוֹן?

ו] הַיֶּלֶד לֹא שׁוֹאֵף לִלְמֹד כָּל הַיּוֹם תּוֹרָה. הוּא רוֹצֶה לִלְמֹד מִקְצוֹעַ, הַאִם יֵשׁ לִמְנֹעַ זֹאת מִמֶּנּוּ אוֹ לְהַסְכִּים?

ז] מֵאֵיזֶה גִּיל וְעַד כַּמָּה יֵשׁ לְהִתְעָרֵב בִּשְׁלַבֵּי הַצְּמִיחָה שֶׁל הַיֶּלֶד? אוֹ אוּלַי אֵין צֹרֶךְ לְהִתְעָרֵב בְּצוּרָה יְשִׁירָה, אֶלָּא נַנִּיחַ לוֹ לְפִי הֲבָנָתוֹ, וַאֲנַחְנוּ נִהְיֶה מִחוּץ לַתְּמוּנָה, שֶׁהֲרֵי יֵשׁ לַיֶּלֶד מְלַמְּדִים בַּמּוֹסָד הַחִנּוּכִי שֶׁיַּדְרִיכוּ אוֹתוֹ!

וְעוֹד וָעוֹד בְּעָיוֹת וּשְׁאֵלוֹת שֶׁזּוֹעֲקוֹת וּמְעִיקוֹת, וְאֵינֶנּוּ יוֹדְעִים כֵּיצַד לְהִתְגַּבֵּר עֲלֵיהֶם. וּבִכְלָל, מַה הוּא הַמַּצָּב הַנּוֹרְמָלִי בַּתַּלְמוּד תּוֹרָה, וּמַה תַּפְקִיד הַתַּלְמוּד תּוֹרָה. יֵשׁ מִקְרִים רַבִּים שֶׁאֲנַחְנוּ לֹא מוֹצְאִים אֶת הַיָּדַיִם וְאֶת הָרַגְלַיִם...

הַמְּשִׂימָה דֵּי מֻרְכֶּבֶת לָנוּ, כְּהוֹרִים, שֶׁלֹא עָבַרְנוּ "קוּרְס הוֹרוּת", אֶלָּא נִזְרַקְנוּ לְתוֹךְ הַ"קַּלַּחַת", כֵּיצַד נוּכַל לַעֲמֹד בַּמְּשִׂימָה לִפְתֹּר בְּעָיוֹת שֶׁיֵּשׁ לַיֶּלֶד בַּתַּלְמוּד תּוֹרָה [אוֹ בְּכָל מוֹסָד חִנּוּכִי אַחֵר].

תְּפִלָּה! תְּפִלָּה! וְעוֹד תְּפִלָּה!!! בְּלִי לְהַפְסִיק, עַד כַּמָּה שֶׁאֶפְשָׁר - זוֹ הַתְּשׁוּבָה הַמֶּרְכָּזִית. צְרִיכִים לְהִתְפַּלֵּל לְלֹא לֵאוּת, שֶׁה' יִתֵּן בְּלִבֵּנוּ בִּינָה לְהַנְהִיגָם בְּצוּרָה נְכוֹנָה, וִיעָרֶה עַל יְלָדֵינוּ רוּחַ קְדֻשָּׁה וְטָהֳרָה מִמְּרוֹמָיו. וְיִשְׁמְרֵם מִכָּל מִינֵי "מַרְעִין בִּישִׁין וְרוּחוֹת רָעוֹת".

אָמְנָם, אִם בֶּאֱמֶת וּבְתָמִים אֲנַחְנוּ רוֹצִים בְּחִנּוּךְ יְלָדֵינוּ, אָסוּר לָנוּ לְהִתְעַלֵּם אוֹ לַחְסֹךְ מַאֲמָץ מִצִּדֵּנוּ לְנַסּוֹת לְכַוֵּן בְּצוּרָה נְכוֹנָה אֶת יְלָדֵינוּ. פָּשׁוּט, לִתְפֹּס מָקוֹם שָׁקֵט שֶׁלֹא יַפְרִיעוּ לָנוּ, וְלַחְשֹׁב עַל חֲשִׁיבוּת חִנּוּךְ יְלָדֵינוּ, וְכֵיצַד עָבַר עָלֵינוּ הַיּוֹם אִתָּם, וּמֶה עָלֵינוּ לַעֲשׂוֹת לְמָחָר וְכוּ'. פָּשׁוּט, עַל יְדֵי מַחֲשָׁבָה בְּרִכּוּז עַל הַיְלָדִים בִּלְבַד, אֲנַחְנוּ עֲשׂוּיִים לְגַלּוֹת דְּבָרִים רַבִּים שֶׁלֹא עוֹלִים בְּדַעְתֵּנוּ לְלֹא הַ"חֶשְׁבּוֹן נֶפֶשׁ" שֶׁעָשִׂינוּ.

כַּמּוּבָן, שֶׁאִם יֵשׁ לָנוּ אֶפְשָׁרוּת לִלְמֹד דְּרָכִים וְעֵצוֹת בְּכָל צוּרָה שֶׁהִיא שֶׁעֲשׂוּיִים לְהַחְכִּים אוֹתָנוּ, חוֹבָתֵנוּ לָתֵת אֶת הַדַּעַת עֲלֵיהֶם. לָכֵן, הָבָה נְלַבֵּן יַחְדָּו אֶת הַשְּׁאֵלוֹת הַנַּ"ל.

~ תפקיד התלמוד תורה

{P תַּפְקִיד הַתַּלְמוּד תּוֹרָה לְלַמֵּד אֶת הַיֶּלֶד כֵּיצַד לְקַיֵּם אֶת הַמִּצְווֹת וְעַל יְדֵי זֶה יֵקַל לַהוֹרִים לְהַפְנִים לַיֶּלֶד אֶת בִּצּוּעַ הַמִּצְווֹת. P אֵין זֶה פּוֹטֵר אֶת הַהוֹרִים לְהַשְׁקִיעַ מַאֲמָץ לְלַמֵּד אֶת הַנַּעַר. P יֵשׁ חֲשִׁיבוּת גְּדוֹלָה בִּבְחִירַת תַּלְמוּד תּוֹרָה אֵיכוּתִי.}

כְּדֵי לָדַעַת אֶת הַמַּצָּב הַנּוֹרְמָלִי בַּתַּלְמוּד תּוֹרָה מִבְּחִינַת תִּפְקוּד הַתַּלְמוּד תּוֹרָה לִמּוּדִית וּמוּסָרִית, וְאֶת יַחֲסֵי הַגּוֹמְלִין בֵּין הַהוֹרִים לַתַּלְמוּד תּוֹרָה, עַל הַהוֹרִים לָדַעַת מַה מְהַוֶּה הַתַּלְמוּד תּוֹרָה עֲבוּרָם.

לְמַעֲשֶׂה, אִם הַהוֹרִים מִסְתַּכְּלִים בַּמַּבָּט שֶׁלָּהֶם עַל תַּפְקִיד הַתַּלְמוּד תּוֹרָה, יֵשׁ לָהֶם לִסְמֹךְ עַל הַמִּינִימוּם, וְגַם בָּזֶה אֵין לִסְמֹךְ בְּצוּרָה עִוֶּרֶת, אֶלָּא אַדְּרַבָּה, עֲלֵיהֶם לִשְׁאֹף לִבְנוֹת בְּעַצְמָם אֶת אָפְיוֹ שֶׁל הַיֶּלֶד בְּכָל מַה שֶּׁיָּדָם מַשֶּׂגֶת.

וּבְכֵן, הַתַּלְמוּד תּוֹרָה מְשַׁמֵּשׁ כְּשָׁלִיחַ שֶׁל הַהוֹרִים לְלַמְּדוֹ תּוֹרָה וְאֶת דֶּרֶךְ עֲשִׂיַּת הַמִּצְווֹת, כְּמוֹ שֶׁכָּתַב הָרַב הִירְשׁ בְּסִפְרוֹ (יסודות החינוך הוצאת נצח ח"ב עמ' קיג), שֶׁעַל יְדֵי שֶׁהַתַּלְמוּד תּוֹרָה מְלַמֵּד כֵּיצַד לְבַצֵּעַ אֶת הַמִּצְווֹת הַמַּעֲשִׂיּוֹת, זֶה סוֹלֵל לַהוֹרִים אֶת הַדֶּרֶךְ לְחִנּוּךְ לְמוּסָר, מִשּׁוּם שֶׁעַל יְדֵי הַלִּמּוּד, לַיֶּלֶד קַל לְבַצֵּעַ אֶת הַמִּצְווֹת שֶׁלָּמַד. כְּמוֹ כָּל פְּעֻלָּה שֶׁאַחֲרֵי תִּרְגּוּל מַסְפִּיק, הִיא קַלָּה לְבִצּוּעַ. מָשָׁל לְמָה הַדָּבָר דּוֹמֶה? לְקַרְקַע שֶׁצְּרִיכִים לַחֲרֹשׁ, לִזְרֹעַ, לְהַשְׁקוֹתָהּ וּלְשַׁמְּרָהּ. אִם כְּבָר הִיא נֶחֶרְשָׁה וְנִזְרְעָה, נוֹתְרָה לָנוּ מְלָאכָה קַלָּה לְעֻמַּת שָׂדֶה שֶׁעֲדַיִן לֹא נַעֲשָׂה בּוֹ דָּבָר. כָּךְ לְגַבֵּי הַמּוֹסָד הַלִּמּוּדִי, שָׁם הַיֶּלֶד מְקַבֵּל "חֲרִישָׁה וּזְרִיעָה", דְּהַיְנוּ לִמּוּד מֻשָּׂגִים וְהַפְנָמָתָם, וּמִמֵּילָא קַל יוֹתֵר לְהַמְשִׁיךְ אֶת הַמְּלָאכָה, וְגַם שֶׁהוּא מְקַבֵּל מְסָרִים חִנּוּכִיִּים. אוּלָם אֵין לִסְמֹךְ שֶׁעַל יְדֵי הַמְּסָרִים הַחִנּוּכִיִּים הַיֶּלֶד יְעַצֵּב אֶת אָפְיוֹ, וּבָזֶה יָצָאנוּ יְדֵי חוֹבָה, אֶלָּא אַדְּרַבָּה, הַהוֹרִים הֵם הַיְסוֹד וְרֹב כְּכָל הַבִּנְיָן הַמּוּסָרִי שֶׁל הַיֶּלֶד, וַעֲלֵיהֶם לָתֵת אֶת הַדַּעַת כֵּיצַד לְחַנְּכוֹ, וְאִלּוּ הַתַּלְמוּד תּוֹרָה יִהְיֶה כִּמְסַיֵּעַ מְעַט.

וְאַף עַל פִּי כֵן, אֵין לַהוֹרִים לוֹמַר, כֵּיוָן שֶׁהַתַּלְמוּד תּוֹרָה הוּא רַק מְסַיֵּעַ מְעַט, אִם כֵּן, אֵין צֹרֶךְ לְהַקְפִּיד בְּאֵיזֶה תַּלְמוּד תּוֹרָה יִלְמַד, הָעִקָּר שֶׁיֵּדַע מַה הֵן הַמִּצְווֹת וְיִלְמַד תּוֹרָה. זוֹ שְׁגִיאָה! אַדְּרַבָּה, יֵשׁ לְהַקְפִּיד שֶׁהַתַּלְמוּד תּוֹרָה שֶׁהַיֶּלֶד לוֹמֵד בּוֹ יִהְיֶה מֵהַמְעֻלִּים, הֵן מִבְּחִינַת תּוֹרָה וְהֵן מִבְּחִינַת יִרְאַת שָׁמַיִם, מִשּׁוּם שֶׁדֻּגְמָא אִישִׁית שֶׁל יִרְאַת שָׁמַיִם חוֹדֶרֶת לַיֶּלֶד לִפְנִימִיּוּתוֹ, וְכַמּוּבָן שֶׁמְּהַוָּה עֶזְרָה לַהוֹרִים בְּמַטְּרָתָם. וּמַה גַּם, שֶׁצָּרִיךְ לָקַחַת בַּחֶשְׁבּוֹן שֶׁהַתַּלְמוּד תּוֹרָה אָמוּר לִשְׁמֹר עַל הַיֶּלֶד מִ"מַּרְעִין בִּישִׁין", שֶׁהֲרֵי אָמְרוּ רַבּוֹתֵינוּ זַ"ל: "הַרְבֵּה יַלְדוּת עוֹשָׂה וְהַרְבֵּה שְׁכֵנִים עוֹשִׂים" (סוטה ז ע"א). וְאַף עַל פִּי שֶׁאֵין לִסְמֹךְ בְּצוּרָה מֻחְלֶטֶת, וְאַדְּרַבָּה, יֵשׁ "לְחַסֵּן" אֶת הַיֶּלֶד מֵ"רוּחוֹת רָעוֹת", מִכָּל מָקוֹם יֵשׁ לִדְאֹג לְמָקוֹם שֶׁהַסִּכּוּן מִצְטַמְצֵם, וּלְצַעֲרֵנוּ, רָאִינוּ הוֹרִים שֶׁהָיוּ מְסוּרִים מְאֹד, אֲבָל בִּתְמִימוּתָם שָׁלְחוּ אֶת הַיֶּלֶד לְמוֹסָדוֹת שֶׁלֹא הִתְאִימוּ לְרוּחַ הַתּוֹרָה, וְזֶה הָיָה גוֹרֵם חָזָק לְדִרְדּוּר הַיְלָדִים עַד לַתְּהוֹם, רַחֲמָנָא לִצְלַן, וְהַדְּבָרִים יְדוּעִים וּמוּבָנִים.

~ המצב הרגיל

{P הַיֶּלֶד אָמוּר לְתַפְקֵד חֶבְרָתִית וְלִמּוּדִית בְּצוּרָה נוֹחָה לְלֹא מַאֲמָץ אוֹ קֹשִׁי מְיֻחָד. P כַּאֲשֶׁר רוֹאִים שֶׁהַיֶּלֶד מִתְקַשֶּׁה, זֶה מְאוֹתֵת שֶׁיֶּשְׁנָהּ בְּעָיָה.}

יֶלֶד צָרִיךְ לְהַרְגִּישׁ שַׁיָּכוּת וּמְחֻיָּבוּת לַתַּלְמוּד תּוֹרָה, דְּהַיְנוּ, שֶׁהַיֶּלֶד צָרִיךְ לִהְיוֹת בִּפְעִילוּת עִם תַּלְמִידֵי כִּתָּתוֹ, אִם זֶה בְּהִשְׁתַּתְּפוּת בְּמַהְלְכֵי הַשִּׁעוּר, אִם זֶה בְּתוֹרָנֻיּוֹת, וְאִם זֶה בְּמִשְׂחֲקֵי חֶבְרָה. הַיֶּלֶד אָמוּר לְהַרְגִּישׁ בְּנוֹחַ וְלֹא בְּמֶתַח מֵתִישׁ כֹּחוֹת. הֱוֵי אוֹמֵר, שֶׁגַּם בַּלִּמּוּדִים הוּא אָמוּר לִלְמֹד לְלֹא מַאֲמָץ יֶתֶר. מַאֲמָץ יֶתֶר עָלוּל לְהוֹבִיל לִשְׁחִיקָה נַפְשִׁית לַיֶּלֶד, וּמִכָּאן הַדֶּרֶךְ סְלוּלָה לְמַשְׁבֵּר נַפְשִׁי מְסֻכָּן שֶׁאַחֲרִיתוֹ מִי יְשׁוּרֶנָּה. לָכֵן יֵשׁ לַעֲקֹב שֶׁאָכֵן הַיֶּלֶד מִשְׁתַּלֵּט עַל הַחֹמֶר בְּהִשְׁתַּדְּלוּת נוֹרְמָלִית וְלֹא מֵעֵבֶר לְכֹחוֹתָיו, וְעִם זֹאת, אָסוּר שֶׁהַיֶּלֶד יַרְגִּישׁ אֶת הַתַּלְמוּד תּוֹרָה כְּמוֹ קַיְטָנָה. עָלֵינוּ לְפַתֵּחַ אֶצְלוֹ מְחֻיָּבוּת לַנִּלְמָד וְלַנַּעֲשֶׂה בַּתַּלְמוּד תּוֹרָה.

כָּךְ הָעִקָּרוֹן גַּם בְּהִשְׁתַּלְּבוּת בַּחֶבְרָה. בְּאֹפֶן טִבְעִי, הַיֶּלֶד צָרִיךְ לְהַרְגִּישׁ בְּנוֹחַ שֶׁהוּא רָצוּי בַּחֶבְרָה, לִפְעָמִים מִסְתַּכְסְכִים עִם חָבֵר. וַאֲפִלּוּ שֶׁיֵּשׁ מַצָּב שֶׁל סִכְסוּךְ קָבוּעַ עִם אֶחָד מִיַּלְדֵי הַכִּתָּה, וְזֶה בְּהֶחְלֵט יָכוֹל לִהְיוֹת אֵצֶל כָּל יֶלֶד נוֹרְמָלִי [עִם זֹאת, רָצוּי בְּצוּרָה בִּלְתִּי מְחַיֶּבֶת לְכַוֵּן אֶת הַיֶּלֶד לְהִתְפַּיֵּס, וְלִבְרֹחַ מִמַּחֲלֹקֶת]. אוּלָם אִם רוֹאִים שֶׁהוּא מְסֻכְסָךְ עִם חֵלֶק גָּדוֹל מֵהַכִּתָּה, זֶה אִתּוּת בָּרוּר שֶׁיֵּשׁ שְׁגִיאָה בְּהִתְנַהֲגוּת הַיֶּלֶד שֶׁגּוֹרֶמֶת בְּמֵישָׁרִין אוֹ בַּעֲקִיפִין לְסִכְסוּךְ עִם חֲבֵרָיו. אֵין כַּוָּנָה לוֹמַר, שֶׁבָּטוּחַ שֶׁיַּלְדֵי הַכִּתָּה צוֹדְקִים - זֶה לֹא נָכוֹן, מִשּׁוּם שֶׁפְּעָמִים רַבּוֹת יֵשׁ מַצָּב שֶׁמִּסְפַּר יְלָדִים גּוֹרְמִים צַעַר גָּדוֹל לְאֶחָד מִיַּלְדֵי הַכִּתָּה בְּצוּרָה קְבוּעָה, וְזֶה מַה שֶּׁשּׁוֹמְעִים פְּעָמִים רַבּוֹת מֵהוֹרִים: "הַחֶבְרָה הָאַכְזָרִית".

אוּלָם עִם זֹאת, זֶה מְאוֹתֵת לָנוּ שֶׁיֵּשׁ טָעוּת בְּהִתְנַהֲגוּת הַיֶּלֶד בְּיַחַס לַחֶבְרָה הַקַּיֶּמֶת, וְגַם אִם אֵינָהּ צוֹדֶקֶת, צָרִיךְ לִדְאֹג שֶׁהַיֶּלֶד לֹא יִגְרֹם לְעַצְמוֹ לִהְיוֹת לְמַטָּרָה. וְגַם יֵשׁ לִבְדֹּק אוּלַי הַהַנְהָגָה בְּבֵית הַסֵּפֶר טְעוּנָה תִּקּוּן, לָכֵן יֵשׁ לִבְדֹּק בְּלִי לַחְסֹךְ מַאֲמָץ בְּצוּרָה זְהִירָה וִיסוֹדִית אֶת הַנְּתוּנִים בַּשֶּׁטַח וְלִפְעֹל בְּהֶתְאֵם, בְּמַטָּרָה לְהַגִּיעַ לְמַצָּב שֶׁהַיֶּלֶד לֹא יִהְיֶה בְּזִירַת הַסִּכְסוּךְ, וּלְהַחְדִּיר לַיֶּלֶד: אֲפִלּוּ שֶׁאַתָּה צוֹדֵק - כְּדַאי לְהִתְרַחֵק מִמַּחֲלֹקֶת. וְכָךְ לְעוֹדְדוֹ בְּדֶרֶךְ זוֹ, עַד שֶׁהַמַּטָּרָה תֻּשַּׂג.

~ הילד החלש

{P יֵשׁ לִבְדֹּק אֶת סִבַּת חֻלְשָׁתוֹ, יִתָּכֵן שֶׁזּוֹ סִבָּה חִיצוֹנִית. P אִם הַסִּבָּה הִיא רָמַת הַמִּשְׂכָּל, יֵשׁ לְשַׁדֵּר לוֹ שֶׁהָעִקָּר הוּא הַמַּאֲמָץ. P יֵשׁ לִמְצֹא אֶצְלוֹ נְקֻדָּה שֶׁהוּא חָזָק בָּהּ וּלְפַתֵּחַ אוֹתָהּ.}

כְּפִי שֶׁכָּתַבְנוּ לְעֵיל, שֶׁבָּאֹפֶן הָרָגִיל הַיֶּלֶד צָרִיךְ לְהַרְגִּישׁ שַׁיָּכוּת לַתַּלְמוּד תּוֹרָה בְּכָל הַפְּעִילֻיּוֹת, הָחֵל בַּלִּמּוּדִים וְכַלֵּה בַּמִּשְׂחָקִים. אוּלָם אִם הַיֶּלֶד הוּא חַלָּשׁ בְּלִמּוּדָיו, וְאָז מִמֵּילָא הוּא לֹא מְתַפְקֵד בְּאֹפֶן רָגִיל כִּשְׁאָר הַתַּלְמִידִים - חֲסֵרָה לוֹ שַׁיָּכוּת לַחֹמֶר הַנִּלְמָד, וִיכוֹלוֹת לִהְיוֹת הַשְׁלָכוֹת גַּם עַל הַהִשְׁתַּלְּבוּת בְּחֶבְרַת כִּתָּתוֹ. לְמָשָׁל, הוּא עָלוּל לְהֵרָאוֹת בְּעֵינֵי הַחֶבְרָה כִּנְחוּת דַּרְגָּה. וְיוֹתֵר חָמוּר, הוּא עָלוּל לִרְאוֹת אֶת עַצְמוֹ כִּנְחוּת דַּרְגָּה, וּבְהַרְגָּשָׁה כָּזֹאת הוּא עָלוּל לְחַפֵּשׂ סִפּוּק בְּצוּרָה שְׁלִילִית, מִשּׁוּם שֶׁהוּא מַגִּיעַ לְיֵאוּשׁ מִלְּהַשִּׂיג סִפּוּק בְּאֹפֶן חִיּוּבִי.

מָה עוֹשִׂים? רֵאשִׁית, עָלֵינוּ לְבָרֵר בְּצוּרָה זְהִירָה וִיסוֹדִית מָה הַסִּבָּה לְחֻלְשָׁתוֹ בַּלִּמּוּדִים. יִתָּכֵן שֶׁזֶּה מִשּׁוּם רַשְׁלָנוּת הַבֵּן כְּתוֹצָאָה מֵחֹסֶר חֵשֶׁק, אוֹ יִתָּכֵן שֶׁיֵּשׁ לוֹ לִקּוּי שְׁמִיעָה, רְאִיָּה, אוֹ אֶפְשָׁר שֶׁהָרַב לֹא מַסְבִּיר לוֹ פָּנִים, אוֹ שֶׁהוּא בָּא עָיֵף מֵהַבַּיִת הֱיוֹת וְהוּא יָשֵׁן בְּשָׁעָה מְאֻחֶרֶת, וְיִתָּכֵן גַּם שֶׁרָמַת הַמִּשְׂכָּל שֶׁלּוֹ אֵינָהּ מַסְפִּיקָה לְרָמַת הַלִּמּוּדִים.

אַחֲרֵי שֶׁבֵּרַרְנוּ הֵיטֵב אֶת הַסִּבָּה לְחֻלְשָׁתוֹ בַּלִּמּוּדִים, נִשְׁתַּדֵּל לְטַפֵּל בְּצוּרָה נְכוֹנָה. אִם הַסִּבָּה הִיא לִקּוּי שְׁמִיעָה וְכוּ', פָּשׁוּט מְאֹד יֵשׁ לְטַפֵּל. וְאִם זֶה מֵחֹסֶר חֵשֶׁק, יֵשׁ לְבָרֵר עִם הָרַב מַה, לְדַעְתּוֹ, יֵּשׁ לִפְעֹל כְּדֵי לְהָשִׁיב לוֹ אֶת אַהֲבַת הַלִּמּוּד, [הֶעָרָה: לְהַצְלָחָה וְשִׁתּוּף פְּעֻלָּה בָּרִיא, כְּדַאי לִפְנוֹת אֶל הָרַב עִם פָּנִים מַסְבִּירוֹת, וְעִם הַפְגָּנַת אֵמוּן מִלּוּלִית בָּרַב, כְּגוֹן לוֹמַר: "אֲנַחְנוּ סוֹמְכִים עַל שִׁקּוּל דַּעְתּוֹ וְנִסְיוֹנוֹ שֶׁל הָרַב". וּכְמוֹ כֵן מִלּוֹת הַעֲרָכָה וְשֶׁבַח "לִפְתֹּחַ אֶת הַלְּבָבוֹת", אוּלָם אֵין לְהָבִין שֶׁבִּלְעֲדֵי הַנַּ"ל הָרַב לֹא יְשַׁתֵּף פְּעֻלָּה, אֶלָּא זוֹ הַצָּעַת יֵעוּל בִּלְבַד]. יֵשׁ לְהִתְבּוֹנֵן בְּסֵדֶר יוֹמוֹ, וְעִם מִי הוּא מִתְחַבֵּר, וְעִם מִי כְּדַאי שֶׁיִּהְיֶה לוֹ קֶשֶׁר. נִתָּן גַּם לְהַצִּיעַ תַּמְרִיצִים עַל יְדֵי נְקֻדּוֹת, מַחֲמָאוֹת, וְהַעֲרָכָה לְכָל מַאֲמָץ, וַאֲפִלּוּ מַאֲמָץ קָטָן שֶׁהַיֶּלֶד עוֹשֶׂה [כַּמּוּבָן יֵשׁ לְהַקְפִּיד שֶׁהַמַּחֲמָאָה תִּהְיֶה טִבְעִית וּמְצִיאוּתִית]. וּכְמוֹ כֵן יֵשׁ לְ"שַׁרְיֵן" זְמַן שֶׁל שִׁנּוּן הַחֹמֶר הַנִּלְמָד בְּצַוְתָּא עִם אָבִיו אוֹ עִם חָבֵר מַתְאִים וְכַדּוֹמֶה, וּמְאֹד מְאֹד חָשׁוּב לְבַקֵּשׁ מֵהָרַב עִם כָּל הַכָּבוֹד וְהַהַעֲרָכָה, שֶׁיִּבְדֹּק אִם יֵשׁ אֶפְשָׁרוּת לְתַמְרִיץ מִצַּד הָרַב, וְשֶׁיַּסְבִּיר לוֹ פָּנִים לְפָחוֹת פֶּרֶק זְמַן מְסֻיָּם בְּאֹפֶן בּוֹלֵט, וְגַם שֶׁיִּמְצָא נְקֻדּוֹת חִיּוּבִיּוֹת.

אִם הַסִּבָּה הִיא חֹסֶר שֵׁנָה - רֵאשִׁית יֵשׁ לְהַסְבִּיר לוֹ שֶׁאֲנַחְנוּ חוֹשְׁשִׁים שֶׁסִּבַּת חֻלְשָׁתוֹ הִיא מִשּׁוּם שֶׁהוּא יָשֵׁן מְאֻחָר, וּמִמֵּילָא הוּא עָיֵף, וְכַאֲשֶׁר עֲיֵפִים, זֶה פּוֹגֵעַ בָּרִכּוּז וְגוֹרֵם לְמֶתַח וְכוּ', וּלְטוֹבָתוֹ אֲנַחְנוּ דּוֹרְשִׁים מִמֶּנּוּ לִישֹׁן בְּשָׁעָה סְבִירָה שֶׁיּוּכַל לִהְיוֹת עֵרָנִי [וְלִקְבֹּעַ לוֹ שָׁעָה]. אַחֲרֵי הַהַסְבָּרָה יֵשׁ לַעֲמֹד עַל כָּךְ שֶׁיִּישַׁן בַּשָּׁעָה הַיְעוּדָה, אִם עַל יְדֵי יְצִירַת תְּנָאִים מַתְאִימִים [שֶׁקֶט, כִּבּוּי אוֹר הַחֶדֶר, תִּזְכֹּרֶת מֻקְדֶּמֶת וְכוּ'], וְאִם עַל יְדֵי עִדּוּד, כְּגוֹן לוֹמַר לוֹ: כְּדֵי שֶׁיִּהְיֶה לְךָ קַל, אֲנַחְנוּ נַעֲשֶׂה אִתְּךָ מִבְצָע, שֶׁכָּל יוֹם שֶׁתִּישַׁן בַּזְּמַן, תִּצְבֹּר נְקֻדָּה חִיּוּבִית, וְכַעֲבוֹר מִסְפַּר נְקֻדּוֹת [לְדֻגְמָא חָמֵשׁ נְקֻדּוֹת] תְּקַבֵּל פְּרָס. אוּלָם אֵין זֶה תְּנַאי קָבוּעַ לְשֵׁנָה, אֶלָּא תַּמְרִיץ זְמַנִּי בִּלְבַד, כְּדֵי לַעֲזֹר לוֹ לְהִתְרַגֵּל לִזְמַן הַשֵּׁנָה הֶחָדָשׁ. אִם זֶה לֹא עוֹזֵר, אֶפְשָׁר לְהַעֲנִישׁוֹ, כְּגוֹן לְהַגְבִּיל אֶת יְצִיאָתוֹ לְשַׂחֵק מִשּׁוּם שֶׁלֹא יָשֵׁן בַּזְּמַן, אוֹ לִשְׁלֹל צַעֲצוּעַ אָהוּב, וְלוֹמַר לוֹ: תּוּכַל לְקַבֵּל אֶת הַצַּעֲצוּעַ, כַּאֲשֶׁר תַּצְלִיחַ לִישֹׁן בַּזְּמַן. וְכֵן עַל זוֹ הַדֶּרֶךְ.

אִם הַסִּבָּה הִיא רָמַת הַמִּשְׂכָּל, תְּחִלָּה עָלֵינוּ לְשַׁדֵּר לַיֶּלֶד [הָאֱמֶת שֶׁאֶת זֶה צָרִיךְ לְשַׁדֵּר גַּם לַיֶּלֶד הַכִּשְׁרוֹנִי כִּי זוֹ הָאֱמֶת, אֶלָּא שֶׁלַּיֶּלֶד הַחַלָּשׁ יֵשׁ לְהַבְלִיט נְקֻדָּה זֹאת בְּצוּרָה מְיֻחֶדֶת] בְּצוּרָה יְשִׁירָה וַעֲקִיפָה, שֶׁהָאָדָם נִמְדָּד לְפִי הַמַּאֲמָץ שֶׁהוּא מַשְׁקִיעַ וְלֹא לְפִי שִׂכְלוֹ. הָאָדָם הַשָּׁלֵם הוּא הָאָדָם שֶׁמְּמַצֶּה אֶת כָּל כֹּחוֹתָיו לְטוֹב, וּלְהַרְאוֹת לוֹ שֶׁאַהֲבַת הוֹרָיו אֵינָהּ תְּלוּיָה בְּהַצְלָחָתוֹ בְּלִמּוּדָיו, אַדְּרַבָּה, הוּא אָהוּב בְּכָל מַצָּב. בְּצוּרָה כָּזֹאת, הַיֶּלֶד מֵבִין שֶׁהוּא חִיּוּבִי אַף עַל פִּי שֶׁאֵינוֹ חָכָם מַסְפִּיק, וְאֵין לוֹ אֶת הַמִּגְבָּלָה "לְהַצְלִיחַ" בְּצוּרָה חִיּוּבִית, דְּהַיְנוּ מִצּוּי כֹּחוֹתָיו. וְעִם זֹאת, יֵשׁ לְהִשְׁתַּדֵּל לְהַעֲבִירוֹ לְמָקוֹם שֶׁתּוֹאֵם אֶת רָמָתוֹ, וְאִם אֵין אֶפְשָׁרוּת לְהַעֲבִירוֹ, יֵשׁ לִלְמֹד אִתּוֹ כְּדֵי לְצַמְצֵם אֶת הַפַּעַר [וּבִתְנַאי שֶׁהַלִּמּוּד לֹא יִהְיֶה בְּלַחַץ], וּלְהִתְמַקֵּד בַּהַצְלָחוֹת הַקְּטַנּוֹת בְּיוֹתֵר. פָּשׁוּט, הַיֶּלֶד זָקוּק לְחֹם וְאַהֲבָה וּתְמִיכָה בְּצוּרָה מְיֻחֶדֶת. וּכְמוֹ כֵן, מְאֹד חָשׁוּב לִמְצֹא אֶצְלוֹ נְקֻדָּה חֲזָקָה וְלָאו דַּוְקָא בְּלִמּוּד, וְלָתֵת לוֹ "שֶׁטַח פְּעֻלָּה" בִּנְקֻדָּה זוֹ.

לְדֻגְמָא: אִם הוּא מְסֻדָּר וְאַחֲרָאִי, לְהַטִּיל עָלָיו כִּמְשִׂימָה לִהְיוֹת אַחֲרַאי כִּתָּה אוֹ בַּבַּיִת, וְכֵן עַל זוֹ הַדֶּרֶךְ, לְרוֹמֵם אֶת רוּחוֹ בִּנְקֻדּוֹת חִיּוּבִיּוֹת. אִם יְרוֹמְמוּ אוֹתוֹ בִּנְקֻדּוֹת חִיּוּבִיּוֹת, לֹא תִהְיֶה שׁוּם מַחֲשָׁבָה לִמְצֹא סִפּוּק בְּצוּרָה שְׁלִילִית. וְגַם כַּאֲשֶׁר יִהְיוּ לוֹ כִּשְׁלוֹנוֹת, הוּא יַחֲזִיק מַעֲמָד יוֹתֵר מֵאֲשֶׁר בְּמַצָּב שֶׁאֵין בְּמָה לְהִתְבַּטֵּא וּלְהַרְגִּישׁ חֲשִׁיבוּת.

~ הילד המבריק

{P יֵשׁ לְהַקְפִּיד מֵרֹאשׁ לְהָכִין סֵדֶר יוֹם מָלֵא, וּכְמוֹ כֵן לְוַדֹּאת שֶׁאֵינוֹ מִשְׁתַּעְמֵם בַּכִּתָּה. P יֵשׁ לְשַׁדֵּר לוֹ שֶׁעָלָיו לְנַצֵּל אֶת הַזְּמַן בְּלִי תְּלוּת בַּחֹמֶר הַלִּמּוּדִי.}

לִכְאוֹרָה, יֶלֶד שֶׁהוּא מַבְרִיק, זֶה מָקוֹר לֹא אַכְזָב לְשִׂמְחַת הַהוֹרִים, שֶׁהֲרֵי בְּאֹפֶן טִבְעִי קַל לוֹ לִשְׁלֹט בַּחֹמֶר הַנִּלְמָד, הַהוֹרִים אֵינָם צְרִיכִים לְהַשְׁקִיעַ מַאֲמָץ, שֶׁהֲרֵי הוּא מִסְתַּדֵּר לְבַד [הָאֱמֶת שֶׁגַּם לוּלֵא הַנִּכְתָּב כָּאן, אֵין זוֹ זְכוּת לֹא לְהִתְאַמֵּץ עִם הַיְלָדִים. בְּמַבַּט אֱמֶת זֶה הֶפְסֵד, שֶׁהֲרֵי אֲנַחְנוּ צְרִיכִים לִהְיוֹת הַמְּעַצְּבִים אֶת דְּמוּתוֹ כְּפִי הֲבָנָתֵנוּ, וּבְלִי תִקְשֹׁרֶת מַסְפִּיקָה, זֶה חָסֵר מְאֹד].

אוּלָם בְּמַבָּט שֵׁנִי, יֶלֶד מַבְרִיק זֶהוּ אֶתְגָּר מְחַיֵּב, וְדַוְקָא מִשּׁוּם כִּשְׁרוֹנוֹתָיו הַמְיֻחָדִים הוא עָלוּל לְהִתְרַגֵּל לְעַצְלוּת, שֶׁהֲרֵי הוּא אֵינוֹ צָרִיךְ לְהַשְׁקִיעַ מַאֲמָץ אֲפִלּוּ בֵּינוֹנִי כְּדֵי לִשְׁלֹט בַּחֹמֶר. הָאֶתְגָּר שֶׁעוֹמֵד בְּפָנָיו אָמוּר לִהְיוֹת אֶתְגָּר שֶׁל יֶלֶד מְמֻצָּע, וּבִשְׁבִילוֹ זֶה קַל מְאֹד. הוּא יִגְמֹר אֶת הַמֻּטָּל עָלָיו בִּמְהִירוּת, וְאַחַר כָּךְ הוּא כְּבָר לְלֹא עֹל, וְעָלוּל לְהִשָּׁאֵר בְּחֹסֶר מַעַשׂ. וְקַל מְאֹד לְהָבִין, שֶׁיֶּלֶד בְּחֹסֶר מַעַשׂ עָלוּל מְאֹד לְהִתְפַּתּוֹת לִפְעֻלּוֹת שֶׁאֵינָן רְצוּיוֹת [בִּלְשׁוֹן הַמְעָטָה], וּמַה יַּעֲשֶׂה הַבֵּן וְלֹא יֶחֱטָא?!

לָכֵן, יֵשׁ "לִקְרֹא" אֶת הַמַּפָּה מֵרֹאשׁ וּלְתַכְנֵן אֶת סֵדֶר יוֹמוֹ, לָדַעַת בְּהַשְׁעָרָה מַהוּ הַזְּמַן לוֹ הוּא זָקוּק כְּדֵי שֶׁיֵּצֵא חוֹבַת לִמּוּדָיו הַשַּׁיָּכִים לַתַּלְמוּד תּוֹרָה, כְּגוֹן: שִׁעוּרֵי בַיִת, חֲזָרָה לְמִבְחָן וְכַדּוֹמֶה. וְאַחַר כָּךְ לִבְחֹן וּלְהַחְלִיט - אִם מְעֻנְיָנִים וְרוֹאִים שֶׁטּוֹב שֶׁהַיֶּלֶד יוֹסִיף יְדִיעוֹת מִלְּבַד מַה שֶּׁהוּא לוֹמֵד בַּתַּלְמוּד תּוֹרָה, יֵשׁ לְעוֹדֵד זֹאת עַל יְדֵי נְקֻדּוֹת וּפְרָסִים, וְלֹא בִּכְפִיָּה.

אָמְנָם, אַף עַל פִּי שֶׁאֵין מַכְרִיחִים אוֹתוֹ, מִכָּל מָקוֹם, בְּהֶחְלֵט אֶפְשָׁר לְהַטִּיל עָלָיו לְבַצֵּעַ תַּפְקִידִים בִּזְמַן מְסֻיָּם כְּדֵי לְמַלֵּא אֶת הַיּוֹם בְּצוּרָה נְכוֹנָה. [לְדֻגְמָא: אֶפְשָׁר לוֹמַר לוֹ: אַתָּה יָכוֹל לְשַׂחֵק בַּחוּץ שָׁעָה אַחַת וְאַחַר כָּךְ עָלֶיךָ לַעֲלוֹת. אַף עַל פִּי שֶׁכְּבָר גָּמַרְתָּ אֶת שִׁעוּרֵי הַבַּיִת, תַּעֲסִיק אֶת עַצְמְךָ בַּבַּיִת - תִּקְרָא סְפָרִים, תְּשַׂחֵק בְּצַעֲצוּעִים, תַּעֲזֹר לְאִמָּא וְכוּ'.]

גַּם בַּתַּלְמוּד תּוֹרָה עָלֵינוּ לְעוֹדְדוֹ שֶׁיְּנַצֵּל אֶת זְמַנּוֹ נָכוֹן. יֵשׁ לוֹמַר לוֹ שֶׁאִם הוּא גָּמַר בְּסִיַּעְתָּא דִּשְׁמַיָּא אֶת שִׁעוּרָיו אוֹ הֵבִין לִפְנֵי הַחֲבֵרִים, רָצוּי וּכְדַאי מְאֹד לַעֲשׂוֹת חֶסֶד עִם אֵלֶּה שֶׁעֲדַיִן לֹא הֵבִינוּ.

בְּנוֹסָף לָזֹאת, עַל הַהוֹרִים לִהְיוֹת בְּקֶשֶׁר עִם הָרַב כְּדֵי לְהַחֲלִיף רַעְיוֹנוֹת וּלְהִתְעַדְכֵּן שֶׁאָכֵן הַיֶּלֶד אֵינוֹ מִשְׁתַּעֲמֵם. וְאֶפְשָׁר לְהַצִּיעַ לָרַב שֶׁיַּטִּיל עָלָיו תַּפְקִידִים שֶׁיַּמְרִיצוּ אוֹתוֹ לַעֲזֹר, וִימַלְּאוּ אֶת הֶחָלָל שֶׁנּוֹצָר בִּפְעֻלּוֹת חִיּוּבִיּוֹת, וְלָאו דַּוְקָא בְּלִמּוּד. כְּדַאי גַּם לְנַצֵּל אֶת הַהִזְדַּמְּנוּת לִלְמֹד אִתּוֹ מוּסָר, כֵּיוָן שֶׁזֶּה לְלֹא לַחַץ, שֶׁהֲרֵי לַיֶּלֶד יֵשׁ הַרְבֵּה זְמַן. וְסָבִיר לְהַנִּיחַ שֶׁיִּהְיֶה לוֹ קַל יוֹתֵר לְקַבֵּל מוּסָר, מִשּׁוּם שֶׁסּוֹף סוֹף אֵין זֶה "עַל חֶשְׁבּוֹנוֹ", וּבִפְרָט כַּאֲשֶׁר זֶה מְלֻוֶּה בְּתַמְרִיצִים מִדֵּי פַּעַם, כְּגוֹן אִם יְקַבֵּל לִפְעָמִים בְּסוֹף הַלִּמּוּד מַמְתָּק וְכַדּוֹמֶה.

מְאֹד מְאֹד חָשׁוּב לְהַחְדִּיר לִרְמַ"ח אֵיבָרָיו הַשְׁקָפָה נְכוֹנָה עַל תַּכְלִית הַחַיִּים, עַל הַצֹּרֶךְ לְנַצֵּל אֶת הַזְּמַן לִדְבָרִים חִיּוּבִיִּים וּלְלֹא תְּלוּת בַּחֹמֶר הַלִּמּוּדִי דַּוְקָא, עַל חֲשִׁיבוּת הַתּוֹרָה, מִדּוֹת טוֹבוֹת וְכַדּוֹמֶה. בְּצוּרָה כָּזֹאת, הַהוֹרִים בּוֹנִים אֶצְלוֹ חוֹמָה בְּצוּרָה כְּנֶגֶד פִּתּוּיֵי הַיֵּצֶר, וְגַם יוֹצְרִים לוֹ דַּחַף פְּנִימִי לְהִתְקַדֵּם בְּדֶרֶךְ ה'.

פָּשׁוּט מְאֹד, יֵשׁ לְהַכְנִיס לְשִׂכְלֵנוּ, שֶׁעַכְשָׁו זֹאת הַהִזְדַּמְּנוּת הַטּוֹבָה בְּיוֹתֵר, לְעַצֵּב אֶת דְּמוּת בָּנֵינוּ בְּעוֹדָם רַכִּים. חֲבָל לְהַפְסִיד אֶת הַהִזְדַּמְּנוּת. וּבִפְרָט בְּיֶלֶד כִּשְׁרוֹנִי, שֶׁמִּטֶּבַע הַדְּבָרִים אֶצְלוֹ יֵשׁ הַרְבֵּה זְמַן פָּנוּי, וְקַל לִלְמֹד אִתּוֹ בְּלִי לַחַץ, וְאַדְּרַבָּה - הַלִּמּוּד מְחַיֶּה אוֹתוֹ.

~ הילד התוסס

{P יֵשׁ לְכַוֵּן אֶת הַמֶּרֶץ שֶׁלּוֹ לַאֲפִיקִים חִיּוּבִיִּים. P לֹא לִדְרֹשׁ דְּרִישׁוֹת שֶׁאֵינָן הֶכְרֵחִיּוֹת. P יֵשׁ לְשַׁנֵּן עִמּוֹ אֶת תַּקְנוֹן הַתַּלְמוּד תּוֹרָה. P רָצוּי לְנַהֵל עִמּוֹ שִׂיחוֹת נְעִימוֹת עַל הָא וְעַל דָּא וְאַגַּב לְהַשְׁחִיל מְסָרִים עֶרְכִּיִּים. P לֹא לְהַרְאוֹת לַחַץ, וְלֹא לְהִלָּחֵץ מִמַּעֲשָׂיו.}

יֶלֶד תּוֹסֵס הוּא יֶלֶד בָּרִיא, בְּדֶרֶךְ כְּלָל מָלֵא חָכְמָה וְלֹא פָּחוֹת מְשֻׁפָּע בְּסַקְרָנוּת. כְּדֵי שֶׁיִּהְיֶה קַל לְהִתְמוֹדֵד אִתּוֹ בְּכָל הַקָּשׁוּר לַתַּלְמוּד תּוֹרָה, עָלֵינוּ לְהַכִּיר בָּעֻבְדָּה וּלְשַׁנֵּן טוֹב, שֶׁתְּסִיסוּת הַיֶּלֶד הִיא תְּכוּנָה, וְאֵין לְהַאֲשִׁים בִּכְהוּא זֶה אֶת הַיֶּלֶד מַדּוּעַ הוּא תּוֹסֵס. יֵשׁ לִרְאוֹת כֵּיצַד לַעֲזֹר לוֹ לְהִתְמוֹדֵד בְּצוּרָה נְכוֹנָה.

הִנֵּה עָלֵינוּ לָדַעַת, שֶׁהַמֶּרֶץ אֵינוֹ רַע, אֶלָּא הוּא כְּמוֹ חֹמֶר גֶּלֶם.

לְדֻגְמָא: בְּחֹמֶר נֵפֶץ אֶפְשָׁר לְהִשְׁתַּמֵּשׁ לְצֹרֶךְ פִּצּוּץ סְלָעִים הַמְשַׁמְּשִׁים לְתַעֲשִׂיָּה, אוּלָם יֵשׁ אֶפְשָׁרוּת גַּם לְהִשְׁתַּמֵּשׁ בּוֹ לְהַזִּיק לַבְּרִיּוֹת. כָּךְ הָעִנְיָן בַּתְּסִיסוּת שֶׁל הַיֶּלֶד - אִם הַמֶּרֶץ מְכֻוָּן לְאָפִיק חִיּוּבִי, תִּהְיֶה בוֹ בְּרָכָה גְּדוֹלָה, וּמוּבָן מֵאֵלָיו, שֶׁעָלֵינוּ לְכַוְּנוֹ לַצַּד הַחִיּוּבִי.

כֵּיצַד? תְּחִלָּה עָלֵינוּ לָדַעַת מָה אֲנַחְנוּ דּוֹרְשִׁים וּמְצַפִּים מִן הַיֶּלֶד, וְגַם לְוַדֵּא שֶׁאָכֵן הוּא יָכוֹל לַעֲמֹד בַּדְּרִישׁוֹת. יֵשׁ לְהַקְפִּיד לְמַעֵט כַּמָּה שֶׁאֶפְשָׁר בְּמִגְבָּלוֹת לֹא הֶכְרֵחִיּוֹת, כְּדֵי לִמְנֹעַ חִכּוּכִים עִם הַיֶּלֶד. גַּם הַיֶּלֶד צָרִיךְ לָדַעַת בְּאֹפֶן בָּרוּר מַה מֻּתָּר וּמָה אָסוּר.

אַחֲרֵי שֶׁהֶחֱלַטְנוּ וְהֶעֱבַרְנוּ לִידִיעָתוֹ בְּצוּרָה בְּרוּרָה מָה אָסוּר וּמַה מֻּתָּר, עָלֵינוּ לַעֲמֹד בְּתֹקֶף וּבְעִקְבִיּוּת עַל דְּרִישׁוֹתֵינוּ.

אָמְנָם, עִקַּר הָאֶתְגָּר מַתְחִיל בַּתַּלְמוּד תּוֹרָה, וְכַיָּדוּעַ אֵין אֶפְשָׁרוּת לִנְהֹג בְּכָל הַתַּלְמִידִים כִּבְבָנִים יְחִידִים - עִם כָּל הָרָצוֹן הַטּוֹב שֶׁל הַמְלַמֵּד. יֵשׁ גַּם לָקַחַת בַּחֶשְׁבּוֹן, שֶׁלֹא כָּל הַמְלַמְּדִים שָׁוִים בְּדַרְכֵי הַחִנּוּךְ וְהַגִּישָׁה לְנַפְשׁוֹ, וְאִם בַּבַּיִת הָיָה אֶפְשָׁר לְהִתְגַּמֵּשׁ אִתּוֹ וּלְכַוְּנוֹ בְּצוּרָה נְכוֹנָה, אֵין עֲרֻבָּה שֶׁבַּתַּלְמוּד תּוֹרָה אָכֵן יִתְגַּמְּשׁוּ אִתּוֹ כְּמוֹ בַּבַּיִת, שֶׁהֲרֵי אֵין הוּא יָחִיד. גַּם לֹא כָּל מְלַמֵּד יִתְנַהֵג בְּצוּרָה שָׁוָה הָאֲמוּרָה לְעֵיל. לִפְעָמִים יֵשׁ חֲשָׁשׁ לְרִפְיוֹן שֶׁל שְׁאָר הַתַּלְמִידִים.

לָכֵן יֵשׁ לִלְמֹד עִם הַיֶּלֶד אֶת תַּקְנוֹן הַתַּלְמוּד תּוֹרָה, וּלְהַסְבִּיר לַיֶּלֶד בְּצוּרָה מְפֹרֶטֶת וּבְרוּרָה מַה מֻּתָּר וּמָה אָסוּר, וְאִם אֶפְשָׁר, רָצוּי לְהַסְבִּיר אֶת טַעַם הַתַּקָּנָה. וְגַם כַּאֲשֶׁר הִסְבַּרְנוּ פַּעַם אַחַת, יֵשׁ שׁוּב וָשׁוּב לְרַעֲנֵן אֶת תַּקָּנוֹת הַתַּלְמוּד תּוֹרָה. וּבְצוּרָה כָּזֹאת שֶׁל הַסְבָּרָה חוֹזֶרֶת, זֶה יִכָּנֵס לַמּוּדָעוּת שֶׁל הַיֶּלֶד, וְאָז יִהְיֶה לוֹ קַל יוֹתֵר לִזְכֹּר וְלַעֲמֹד בַּתַּקָּנוֹת. כְּמוֹ כֵן יֵשׁ לְכַוְּנוֹ לִפְעִילוּת נְכוֹנָה, דְּהַיְנוּ חִיּוּבִית, גַּם עַל יְדֵי פְּרָסִים, כְּגוֹן שִׁנּוּן מִשְׁנָיוֹת, עֶזְרָה לַזּוּלַת [דְּהַיְנוּ, חַבְרֵי כִּתָּתוֹ] וְכַדּוֹמֶה.

מְאֹד חָשׁוּב לְשׂוֹחֵחַ עִמּוֹ בְּצוּרָה פְּתוּחָה וּשְׁלֵוָה, וְתוֹךְ כְּדֵי שִׂיחָה לְהַעֲבִיר מְסָרִים וְרַעְיוֹנוֹת כֵּיצַד לְהִתְמוֹדֵד וּלְהִתְגַּבֵּר עַל דְּחָפִים וְכוּ'. הַשִּׂיחוֹת הַנְּעִימוֹת בּוֹנוֹת אֶת אִישִׁיּוּתוֹ וּמְכַוְּנוֹת אֶת מִרְצוֹ לְאָפִיק רָצוּי מִתּוֹךְ הֲבָנָה. וְגַם כִּי צָפוּי מְאֹד שֶׁהַיֶּלֶד יְבַצַּע מִסְפָּר לֹא מְבֻטָּל שֶׁל מַעֲשִׂים לֹא רְצוּיִים מֵחֲמַת תְּכוּנָתוֹ הַנִּמְרֶצֶת, אוּלָם אָסוּר לָנוּ לְהִכָּנֵס לְלַחַץ. אַדְּרַבָּה, עָלֵינוּ לְהַבְלִיט יוֹתֵר אֶת מַעֲשָׂיו הַטּוֹבִים, וְאִם כִּי אֵין לְהִתְעַלֵּם לְגַמְרֵי מִמַּעֲשָׂיו הַשְּׁלִילִיִּים, מִכָּל מָקוֹם, עָלֵינוּ לְצַמְצֵם אֶת הַבִּקֹּרֶת לִדְבָרִים שֶׁאֵינָם נִתָּנִים לִפְשָׁרָה, וְעַל מַסְקָנוֹת הַבִּקֹּרֶת נַעֲמֹד בְּכָל תֹּקֶף.

~ תקשרת עם התלמוד תורה

{מַטְּרַת הַתִּקְשֹׁרֶת עִם הַתַּלְמוּד תּוֹרָה הִיא לְיַעֵל אֶת הַדְּרָכִים וְהַשִּׁיטוֹת לְהַצְלָחַת הַיֶּלֶד. P אֵין לְדַוֵּחַ לַמְלַמֵּד עַל תְּכוּנוֹת שְׁלִילִיּוֹת אֶלָּא רַק עַל רְגִישׁוּת זְמַנִּית.}

רֵאשִׁית, עָלֵינוּ לָדַעַת מַה הִיא מַטְּרַת הַתִּקְשֹׁרֶת עִם הַתַּלְמוּד תּוֹרָה.

וּבְכֵן, בְּאֹפֶן כְּלָלִי הַתְּשׁוּבָה הִיא: לְיַעֵל אֶת הַדְּרָכִים וְהַשִּׁיטוֹת לְהַצְלָחַת הַיֶּלֶד, אִם מִבְּחִינָה לִמּוּדִית וְאִם מִבְּחִינָה מוּסָרִית. וְכֵיצַד נַעֲשֶׂה זֹאת?

תְּשׁוּבָה: אִם נַעֲבִיר מְסָרִים בְּצוּרָה נְכוֹנָה לַמְלַמֵּד, שֶׁחָשׁוּב לָנוּ מְאֹד שֶׁהַיֶּלֶד יָפִיק אֶת הַכֹּחוֹת הַטְּמוּנִים בּוֹ לַעֲבוֹדַת ה', וְאִכְפַּת לָנוּ מֵהִתְנַהֲגוּתוֹ וּמִלִּמּוּדָיו - אֲזַי, בְּצוּרָה כָּזֹאת, זֶה יְדַרְבֵּן אֶת הַיֶּלֶד וְגַם אֶת הַמְלַמֵּד. אֶת הַיֶּלֶד זֶה יְדַרְבֵּן - כִּי הַיֶּלֶד יִרְצֶה לְהַשְׂבִּיעַ אֶת רְצוֹן הוֹרָיו [זֶהוּ אִינְטֶרֶס חִיּוּבִי], וּבְיָדְעוֹ שֶׁחָשׁוּב מְאֹד לַהוֹרִים שֶׁהוּא יִתְנַהֵג בְּדֶרֶךְ אֶרֶץ וְגַם שֶׁיִּתְקַדֵּם בְּלִמּוּדָיו, מִמֵּילָא הוּא יִשְׁתַּדֵּל לְהִתְנַהֵג בְּהֶתְאֵם. גַּם לַמְלַמֵּד זֶה דִּרְבּוּן, כֵּיוָן שֶׁטִּבְעוֹ שֶׁל עוֹלָם הוּא, שֶׁאָדָם שֶׁמִּתְעַנְיְנִים בּוֹ, הוּא יוֹתֵר בּוֹלֵט וְחָשׁוּב.

לְדֻגְמָא, אָדָם שֶׁשּׁוֹכֵב בְּבֵית הַחוֹלִים, לֹא עָלֵינוּ - אִם רוֹאִים שֶׁיֵּשׁ לוֹ מְבַקְּרִים רַבִּים, זֶה מַקְנֶה לוֹ חֲשִׁיבוּת, שֶׁהֲרֵי אִם הוּא לֹא הָיָה חָשׁוּב, לֹא הַרְבֵּה הָיוּ מִתְעַנְיְנִים בּוֹ. לְעֻמַּת זֹאת, אִם אֵין מְבַקְּרִים - טִבְעִי הַדָּבָר שֶׁתְּשׂוּמֶת הַלֵּב יוֹרֶדֶת.

הוּא הַדִּין גַּם בַּנִּדּוֹן שֶׁלָּנוּ. אִם הַמְלַמֵּד רוֹאֶה שֶׁהַהוֹרִים אִכְפָּתִיִּים, אֲזַי בְּאֹפֶן אוֹטוֹמָטִי הוּא מִתְעַנְיֵן יוֹתֵר בַּיֶּלֶד שֶׁלָּהֶם, הַיֶּלֶד נִכְנָס לַתְּמוּנָה, וְכַמּוּבָן שֶׁזֶּה יָכוֹל לִהְיוֹת לְעֵזֶר לַהוֹרִים, בְּנוֹסָף לְכָךְ שֶׁעֶצֶם הַהִתְעַנְיְנוּת שֶׁל הַהוֹרִים בַּיֶּלֶד תּוֹרֶמֶת לְכָךְ שֶׁיַּלְדָּם יִבְלֹט בְּזִכְרוֹנוֹ שֶׁל הַמְלַמֵּד, כְּמוֹ כָּל דָּבָר שֶׁמַּזְכִּירִים אוֹתוֹ לְעִתִּים מְזֻמָּנוֹת, שֶׁטֶּבַע הַדְּבָרִים שֶׁהוּא נִזְכָּר. אוּלָם צָרִיךְ לָדַעַת, שֶׁהַתִּקְשֹׁרֶת צְרִיכָה לִהְיוֹת בּוֹנָה וְלֹא הוֹרֶסֶת, אָסוּר לִיצֹר מֶתַח גָּבֹהַּ שֶׁמְּתַסְכֵּל אֶת נֶפֶשׁ הַיֶּלֶד (ראה להלן בהרחבה בנושא "מעקב").

כְּמוֹ כֵן יֵשׁ לְהִזָּהֵר מְאֹד, שֶׁלֹא לְהַעֲבִיר לַמְלַמֵּד תְּכוּנוֹת שְׁלִילִיּוֹת שֶׁל הַיֶּלֶד. וְגַם שֶׁמַּטְּרָתָן הִיא לְתַקֵּן, מִכָּל מָקוֹם, הַסִּכּוּן לְקִלְקוּל גָּדוֹל מֵהַסִּכּוּן לְתִקּוּן, מִשּׁוּם שֶׁבְּהִגָּיוֹן פָּשׁוּט יִתָּכֵן שֶׁהַהוֹרִים טוֹעִים בְּהַעֲרָכָתָם, וְגַם אִם הֵם לֹא טָעוּ, לָרֹב עֲלוּלָה לִהְיוֹת "סְטִיגְמָה" שְׁלִילִית עַל הַיֶּלֶד, וְכָל פְּעֻלָּה שֶׁהַיֶּלֶד יַעֲשֶׂה, עֲלוּלָה לִהְיוֹת מְתֻרְגֶּמֶת מִנְּקֻדַּת הַמּוֹצָא הָרִאשׁוֹנִית כְּפִי שֶׁהָרַב שָׁמַע.

לְדֻגְמָא: אִם נְסַפֵּר לַמְלַמֵּד שֶׁהַיֶּלֶד "חֻצְפָּן", הַמְלַמֵּד עָלוּל לְתַרְגֵּם אֶת פְּעֻלּוֹת הַיֶּלֶד מִנְּקֻדַּת רְאִיַּת יֶלֶד חֻצְפָּן. וְהִנֵּה קָרָה שֶׁהַיֶּלֶד לֹא הֵבִין אֶת הַשִּׁעוּר וְהוּא שָׁאַל שְׁאֵלָה, הַמְלַמֵּד עוֹנֶה תְּשׁוּבָה, אֲבָל הַיֶּלֶד נִשְׁאָר בְּדַעְתּוֹ, וְשׁוּב הַיֶּלֶד אוֹמֵר: "הָרַב, לֹא הֵבַנְתִּי, הַדְּבָרִים לֹא בְרוּרִים לִי". בְּמַצָּב כָּזֶה עָלוּל הַמְלַמֵּד לִרְאוֹת אֶת טַעֲנַת הַבֵּן כְּקִנְטוּר, וְאַף עַל פִּי שֶׁיִּתָּכֵן שֶׁבֶּאֱמֶת הַיֶּלֶד לֹא הֵבִין אֶת דְּבָרָיו. וּבֶאֱמֶת, אִם תַּלְמִיד "שָׁקֵט" הָיָה טוֹעֵן אוֹתָהּ הַטַּעֲנָה, דְּהַיְנוּ שֶׁהַדְּבָרִים לֹא בְּרוּרִים, הַמְלַמֵּד הָיָה שׁוּב חוֹזֵר וּמַסְבִּיר בְּסַבְלָנוּת מִתּוֹךְ הַנָּחָה שֶׁאָכֵן יֵשׁ צֹרֶךְ בְּהַבְהָרָה נוֹסֶפֶת.

וְלִכְאוֹרָה נִשְׁאֶלֶת הַשְּׁאֵלָה: מָה הַהֶבְדֵּל? הַתְּשׁוּבָה בְּרוּרָה, לַיֶּלֶד הָרִאשׁוֹן יֵשׁ "תָּוִית" שֶׁהוּא חֻצְפָּן, וּמִמֵּילָא סָבִיר לְהַנִּיחַ שֶׁזֶּה מִתּוֹךְ חֻצְפָּה [אַף עַל פִּי שֶׁזּוֹ שְׁגִיאָה חִנּוּכִית מֻבְהֶקֶת!], וְאִלּוּ הַיֶּלֶד הַשֵּׁנִי שָׁקֵט, וְלָכֵן סָבִיר לְהַנִּיחַ שֶׁזֶּה מִתּוֹךְ תְּמִימוּת. זֹאת וְעוֹד, גַּם אִם נַנִּיחַ שֶׁאָכֵן הַיֶּלֶד חֻצְפָּן, זֶה לֹא יַעֲזֹר אִם נְסַפֵּר לַמְלַמֵּד, שֶׁהֲרֵי בְּוַדַּאי הוּא לֹא מִתְכַּוֵּן לְהַנִּיחַ לוֹ לְהִתְחַצֵּף. וְאִם הַטַּעַם הוּא שֶׁהַמְלַמֵּד יֵדַע עַל כָּךְ כְּדֵי לְתַקֵּן מִדָּה זוֹ, הֲרֵי גַּם בִּלְעֲדֵי הַדִּוּוּחַ שֶׁל הַהוֹרִים - אִם אָכֵן זֶה נָכוֹן - הַמְלַמֵּד כְּבָר יַרְגִּישׁ לְבַד.

אָמְנָם, הַשִּׁקּוּל שֶׁל הַהוֹרִים, שֶׁאִם הַמְלַמֵּד יִשְׁמַע עַל הַמִּדָּה הַטְּעוּנָה תִּקּוּן שֶׁלֹא בִּשְׁעַת מַעֲשֶׂה, שֶׁאָז הַמְלַמֵּד נִנּוֹחַ, הוּא יְקַבֵּל זֹאת בְּסַבְלָנוּת וּבְסַלְחָנוּת יוֹתֵר מֵאֲשֶׁר הָיָה מְגַלֶּה זֹאת בִּשְׁעַת מַעֲשֶׂה, שֶׁאָז עָלוּל לְהֵרָאוֹת קֹצֶר רוּחַ, מִשּׁוּם שֶׁגַּם הוּא נָתוּן בְּמֶתַח בְּאֹפֶן יַחֲסִי.

אוּלָם, אַף עַל פִּי כֵן - יָצָא שְׂכָרוֹ בְּהֶפְסֵדוֹ. הַנֶּזֶק שֶׁיָּכוֹל לְהִגָּרֵם מֵהַ"סְּטִיגְמָה", גָּדוֹל יוֹתֵר מֵהַתּוֹעֶלֶת שֶׁאוּלַי תִּהְיֶה בִּידִיעָה מֻקְדֶּמֶת.

וּמַה כֵּן יֵשׁ לְסַפֵּר? תְּשׁוּבָה: יֵשׁ לְסַפֵּר עַל "רְגִישֻׁיּוֹת זְמַנִּיּוֹת".

לְדֻגְמָא: אִם הַיֶּלֶד מְדֻכְדָּךְ עֵקֶב מִקְרֶה מַעֲצִיב, כְּגוֹן שֶׁנִּשְׁבַּר לוֹ מִשְׂחָק יָקָר לוֹ מְאֹד, אוֹ שֶׁהוּא רָצָה מְאֹד לִנְסֹעַ לְאֵרוּחַ שֶׁאֶחָיו נָסְעוּ וְכַדּוֹמֶה, וּבַסּוֹף לֹא נָסַע - זֶה עָלוּל לְהִתְבַּטֵּא בַּשִּׁעוּר אוֹ בַּחֶבְרָה, וְאִם נַשְׂכִּיל לְעַדְכֵּן אֶת הַמְלַמֵּד בִּכְדֵי שֶׁיְּרוֹמֵם אֶת רוּחוֹ, הַדָּבָר יָבִיא לִבְרָכָה. כְּמוֹ כֵן, אִם רוֹאִים שֶׁזְּמַן מְסֻיָּם יֵשׁ לַיֶּלֶד רִפְיוֹן אוֹ זִלְזוּל בְּמִצְווֹת מְסֻיָּמוֹת, יֵשׁ לְהִתְיָעֵץ עִם הָרַב כֵּיצַד לְעוֹדְדוֹ. אוֹ כְּדֵי שֶׁהָרַב יְדַוַּח לָנוּ אִם יֵשׁ לָזֶה סִבָּה מֵהַתַּלְמוּד תּוֹרָה, כְּגוֹן חֲבֵרִים לֹא מַתְאִימִים וְכַדּוֹמֶה - בַּמִּקְרִים הַנַּ"ל הַתִּקְשֹׁרֶת הִיא בּוֹנָה, כֵּיוָן שֶׁאֶפְשָׁר לְשַׁפֵּר אֶת הַלִּקּוּיִים וְאֵין זוֹ "סְטִיגְמָה" שֶׁל תְּכוּנָה קְבוּעָה, אֶלָּא רִפְיוֹן שֶׁחוֹלֵף, וִידִיעָה מֻקְדֶּמֶת עֲשׂוּיָה לַעֲזֹר לַמְלַמֵּד לַחְשֹׁב עַל פִּתְרוֹן הוֹלֵם, וְגַם לִמְנֹעַ אִי נְעִימֻיּוֹת אוֹ טָעֻיּוֹת הַנּוֹבְעוֹת מֵאִי יְדִיעַת הַמַּצָּב.

כַּמּוּבָן, שֶׁאִם יֵשׁ בְּעָיוֹת רְפוּאִיּוֹת, מוּבָן מֵאֵלָיו, שֶׁאִם זֶה עָלוּל לְהִתְבַּטֵּא בַּכִּתָּה, יֵשׁ לְעַדְכֵּן אֶת הַמְלַמֵּד כְּדֵי שֶׁיּוּכַל לְהִתְנַהֵג בְּהֶתְאֵם.

וּלְסִיּוּם נַדְגִּישׁ, שֶׁתִּקְשֹׁרֶת חִיּוּבִית עִם הַמְלַמֵּד יוֹצֶרֶת אֵמוּן הֲדָדִי וְרָחָב בֵּין הַמְלַמֵּד וְהַהוֹרִים. וְכַמּוּבָן שֶׁזֶּה עָשׂוּי לַעְזֹר לַהוֹרִים לְ"תַמְרֵן" בְּלִי לַחַץ מִתּוֹךְ צְלִילוּת הַדַּעַת. הֱיוֹת וְהַמְלַמֵּד מַכִּיר שֶׁהַהוֹרִים אִכְפָּתִיִּים, הוּא יַנִּיחַ לָהֶם מֶרְחַב זְמַן לְטַפֵּל בִּבְנָם, וְלֹא יַחְשֹׁשׁ שֶׁאִם הוּא יִשְׁתֹּק הֵם יְזַלְזְלוּ. מַה שֶּׁאֵין כֵּן לְהוֹרִים שֶׁלֹא מֻכָּרִים לַמְלַמֵּד, לֹא תָמִיד תִּנָּתֵן הָאֶפְשָׁרוּת הַנַּ"ל מֵהַחֲשָׁשׁ לְאִי שִׁתּוּף פְּעֻלָּה וַאֲדִישׁוּת מִצַּד הַהוֹרִים.

~ מעקב בצורה נכונה

{מַטְּרַת הַמַּעֲקָב הִיא לָדַעַת מַה מַּצָּבוֹ מִבְּחִינָה לִמּוּדִית וְחֶבְרָתִית. P הַמַּעֲקָב צָרִיךְ לִהְיוֹת בְּצוּרָה רְגוּעָה. יֵשׁ לְנַהֵל שִׂיחוֹת נְעִימוֹת עַל הָא וְעַל דָּא וְתוֹךְ כְּדֵי כָּךְ לִדְלוֹת אֶת הַמֵּידָע הָרָצוּי. P הַשְּׁאֵלוֹת לֹא תִּהְיֶינָה מְבִיכוֹת.}

הַמַּעֲקָב - כִּשְׁמוֹ כֵּן הוּא: לַעֲקֹב וּ"לְמַשֵּׁשׁ אֶת הַדֹּפֶק" מַה מַּצַּב הַבֵּן בַּתַּלְמוּד תּוֹרָה, הַאִם הוּא מִתְאַקְלֵם טוֹב מִבְּחִינָה לִמּוּדִית, מוּסָרִית וְחֶבְרָתִית, וְכַמּוּבָן, בְּהֶתְאֵם לַנְּתוּנִים הַמִּצְטַבְּרִים נֵדַע כֵּיצַד לִפְעֹל.

אוּלָם, הַמַּעֲקָב צָרִיךְ לִהְיוֹת בְּצוּרָה נְכוֹנָה. וְאִם נִשְׁאַל, כֵּיצַד נֵדַע מַהוּ הַמַּעֲקָב בְּצוּרָה נְכוֹנָה, הַתְּשׁוּבָה תִּהְיֶה: אִם הַמַּעֲקָב מַשִּׂיג אֶת הַמַּטָּרָה הַנַּ"ל בְּלִי נְזָקִים נַפְשִׁיִּים לַיֶּלֶד - זֶהוּ הַמַּעֲקָב בְּצוּרָה נְכוֹנָה.

הָבָה נְנַסֶּה לְפָרֵט יוֹתֵר:

אִם הַבֵּן יִזְכֶּה לַ"חֲקִירָה" יוֹמְיוֹמִית מִיָּד בְּהַגִּיעוֹ הַבַּיְתָה, כְּגוֹן: "נוּ, אֵיךְ הִתְנַהַגְתָּ? אֵיךְ לָמַדְתָּ? לֹא עָשִׂיתָ בְּעָיוֹת? הַאִם בֵּרַכְתָּ עַל כָּל מַה שֶּׁאָכַלְתָּ? אַתָּה יוֹדֵעַ, אֲנִי תֵּכֶף אֶתְקַשֵּׁר לַמְלַמֵּד כְּדֵי לָדַעַת אִם אָכֵן הַדְּבָרִים מְדֻיָּקִים" וְכוּ', כַּמּוּבָן, בְּצוּרָה כָּזֹאת עָלוּל לִהְיוֹת נֶזֶק גָּדוֹל, זֶה עָלוּל לְעַרְעֵר אֶת נַפְשׁוֹ שֶׁל הַיֶּלֶד וְלִגְרֹם לוֹ סְלִידָה מִכָּל הַקָּשׁוּר בַּתַּלְמוּד תּוֹרָה וְכָל הַקָּשׁוּר בַּמִּצְווֹת, מִשּׁוּם שֶׁהוּא רוֹאֶה שֶׁהַלִּמּוּדִים וְהַמִּצְווֹת גּוֹרְמִים לַהוֹרִים לַחְקֹר אוֹתוֹ וּלְהַעֲמִידוֹ בְּמַצָּב שֶׁל אִי נְעִימוּת.

לְעֻמַּת זֹאת, הַמַּעֲקָב הֶעָקִיף וְהָרָגוּעַ, הוּא הַמַּעֲקָב בְּצוּרָה נְכוֹנָה. בַּדֻּגְמָא הַנַּ"ל עָלֵינוּ לְקַבֵּל אֶת הַיֶּלֶד בִּמְאוֹר פָּנִים, מִשּׁוּם שֶׁהַפְּגִישָׁה הָרִאשׁוֹנָה שֶׁל הַיֶּלֶד עִם הוֹרָיו מַטְבִּיעָה רֹשֶׁם שֶׁבַּל יִמָּחֶה בְּלֵב הַיֶּלֶד, זֶה יוֹצֵר אֵמוּן וְאַהֲבָה עַזָּה בֵּין הַיֶּלֶד לְהוֹרָיו. כְּדַאי גַּם לְחַבֵּק וּלְנַשֵּׁק אוֹתוֹ, לָתֵת לוֹ הַרְגָּשָׁה שֶׁאֲנַחְנוּ שְׂמֵחִים כָּל כָּךְ לִרְאוֹתוֹ, כְּמוֹ כֵן לְהַגִּישׁ לוֹ לֶאֱכֹל בְּנִיחוּתָא, וְתוֹךְ כְּדֵי שִׂיחָה מִתְגַּלְגֶּלֶת עַל חֲוָיוֹת נְעִימוֹת, הוּא לְבַדּוֹ יְסַפֵּר כְּמֵשִׂיחַ לְפִי תֻמּוֹ אֶת הַמִּתְרַחֵשׁ בַּתַּלְמוּד תּוֹרָה.

אֶפְשָׁר גַּם לִשְׁאֹל שְׁאֵלוֹת שֶׁנָּעִים לִשְׁמֹעַ, כְּגוֹן: "נוּ, נֶהֱנֵיתָ בַּלִּמּוּד? הַאִם הַשִּׁעוּר הָיָה עָמֹק, קָשֶׁה, קַל וְכוּ', מְאֹד אֶשְׂמַח לִשְׁמֹעַ אִם יֵשׁ לְךָ חִדּוּשִׁים מֵהַשִּׁעוּר". וְזֶה יָכוֹל לִתְרֹם לְאַהֲבַת הַלִּמּוּד אֵצֶל הַיֶּלֶד, מִשּׁוּם שֶׁהָעֹנֶג וְהַחֲשִׁיבוּת שֶׁיֵּשׁ לַיֶּלֶד הֵם פְּרִי הַלִּמּוּד.

וּכְמוֹ כֵן, יֵשׁ לַעֲקֹב עַל יְדֵי שֶׁנְּצַלְצֵל לַמְלַמֵּד מִדֵּי פַּעַם כְּדֵי לַעֲמֹד עַל מַצַּב הַבֵּן מִכָּל הַבְּחִינוֹת, וְכַמּוּבָן שֶׁלֹא נְצַלְצֵל בְּצוּרָה מְאַיֶּמֶת, כְּגוֹן אַחֲרֵי רֶקַע שֶׁל חֲקִירָה וְכַדּוֹמֶה. אַדְּרַבָּה, רָצוּי שֶׁבְּדֶרֶךְ כְּלָל הַצִּלְצוּל אֶל הָרַב יֵעָשֶׂה שֶׁלֹא בִּידִיעַת הַיֶּלֶד, אִם כִּי אֵין פְּסוּל אִם לְאַחַר מַעֲשֶׂה נְסַפֵּר לַיֶּלֶד שֶׁצִּלְצַלְנוּ לָרַב וְהָרַב שִׁבַּח אוֹתוֹ, אוֹ שֶׁהָרַב אָמַר שֶׁרָצוּי לְהִתְאַמֵּץ יוֹתֵר וְכַדּוֹמֶה, לְפִי הָעִנְיָן.

יֵשׁ גַּם לְהִשְׁתַּדֵּל לְהַעֲבִיר אֶת הַמֶּסֶר בְּצוּרָה חִיּוּבִית. דְּהַיְנוּ, אִם הָרַב אוֹמֵר שֶׁהַיֶּלֶד לֹא מַקְשִׁיב וְלָכֵן אֵינוֹ שׁוֹלֵט בַּחֹמֶר כִּדְבָעֵי, אֶפְשָׁר לוֹמַר לוֹ: "הָרַב אוֹמֵר, שֶׁאִם תַּקְשִׁיב, אַתָּה תּוּכַל לִשְׁלֹט בַּחֹמֶר", וְכַמּוּבָן יֵשׁ לְסַיֵּעַ לוֹ לְאַתֵּר אֶת הַגּוֹרֵם לְאִי הַהַקְשָׁבָה, כְּגוֹן: חֲבֵרִים שֶׁיּוֹשְׁבִים לְצִדּוֹ, אוֹ חֲפָצִים שֶׁהוּא מִתְעַסֵּק בָּהֶם וְכַדּוֹמֶה.

אֶפְשָׁרוּת נוֹסֶפֶת לְמַעֲקָב הִיא עַל יְדֵי לִמּוּד בְּצַוְתָּא עִם הַבֵּן. כַּמּוּבָן שֶׁהַלִּמּוּד יִהְיֶה בְּצוּרָה רְגוּעָה וְלֹא כַּחֲקִירָה, אֶלָּא אַדְּרַבָּה - יֵשׁ לְהַנְעִים אֶת הַלִּמּוּד. וְאָז, אִם רוֹאִים שֶׁהוּא שׁוֹלֵט בַּחֹמֶר וּמְצַטֵּט אֶת דִּבְרֵי הָרַב, זֶה מַרְאֶה שֶׁאָכֵן הוּא מַקְשִׁיב, וְאִם, חָלִילָה, אֵינוֹ שׁוֹלֵט, יֵשׁ לַחְשֹׁשׁ שֶׁהוּא אֵינוֹ מַקְשִׁיב, וּלְהִשְׁתַּדֵּל לַעֲמֹד עַל הַסִּבָּה הַנַּ"ל. רָצוּי גַּם לִפְתֹּחַ מִדֵּי פַּעַם אֶת הַיַּלְקוּט וּלְעַיֵּן בַּמַּחְבָּרוֹת אִם הַכֹּל תָּקִין בְּשִׁעוּרֵי הַבַּיִת, סִכּוּמִים, סֵדֶר, נִקָּיוֹן וְכוּ'.

~ בעיות רבות בתלמוד תורה

{P אִם כִּי עָלֵינוּ לִהְיוֹת נְחוּשִׁים בְּדַעְתֵּנוּ לְהִתְמוֹדֵד עִם בְּעָיוֹתָיו, מֵאִידָךְ עָלֵינוּ לִרְאוֹת אוֹתוֹ וּלְהַרְאוֹת לוֹ שֶׁאֲנַחְנוּ רוֹאִים בּוֹ יֶלֶד חִיּוּבִי וְרַק מַעֲשָׂיו הֵם שְׁלִילִיִּים. P כַּאֲשֶׁר אֲנַחְנוּ מְלַבְּנִים אִתּוֹ אֶת הַבְּעָיוֹת, עָלֵינוּ לִהְיוֹת הוֹגְנִים, לִשְׁמֹעַ בֶּאֱמֶת אֶת טַעֲנוֹתָיו, וְלֹא לַחְשֹׁשׁ לְהַרְאוֹת לוֹ שֶׁהוּא צוֹדֵק בַּמִּקְרִים שֶׁאָכֵן הוּא צוֹדֵק. P לְהַתְחִיל בִּמְשִׂימָה אַחַת. P לָתֵת לוֹ כֵּלִים לְהִתְמוֹדֵד. P אֵין לְהִשְׁתַּמֵּשׁ בַּמְלַמֵּד כְּדֵי לֶאֱכֹף מִשְׁמַעַת בַּבַּיִת.}

כְּדֵי לְהַצְלִיחַ לִפְתֹּר אֶת הַבְּעָיוֹת הָרַבּוֹת שֶׁיֵּשׁ לַיֶּלֶד בַּתַּלְמוּד תּוֹרָה, עָלֵינוּ לָדַעַת:

א] "שֶׁאָסוּר לְוַתֵּר עַל הַיֶּלֶד וְאָסוּר לְוַתֵּר לַיֶּלֶד!" פֵּרוּשׁ הַדְּבָרִים "אָסוּר לְוַתֵּר עַל הַיֶּלֶד" - צָרִיךְ תָּמִיד לְהַפְרִיד בֵּין הַמַּעֲשִׂים שֶׁל הַיֶּלֶד לְבֵין הַיֶּלֶד. הַיֶּלֶד הוּא טוֹב, הַיֶּלֶד רָצוּי, אָהוּב וְיָקָר, אוּלָם מַעֲשָׂיו אֵינָם רְצוּיִים, גְּרוּעִים וְכוּ', וְכֵיוָן שֶׁאֲנַחְנוּ אוֹהֲבִים אוֹתוֹ וּמַעֲרִיכִים אוֹתוֹ, לָכֵן "אֵין אֲנַחְנוּ מְוַתְּרִים לַיֶּלֶד", לֹא נְוַתֵּר לוֹ עַל מַעֲשָׂיו הָרָעִים. לָנוּ בָּרוּר שֶׁאָסוּר שֶׁמַּעֲשִׂים כָּאֵלּוּ יֵעָשׂוּ, כִּי מַעֲשִׂים שֶׁכָּאֵלֶּה הֵם לְרָעַת הַיֶּלֶד. בְּמַבָּט כָּזֶה לַהוֹרִים קַל יוֹתֵר לְטַפֵּל בִּבְעָיוֹת בְּנָם, כֵּיוָן שֶׁהֵם יוֹדְעִים שֶׁהוּא כְּלִי חֶמְדָּה, הוּא טוֹב, וְאִם כֵּן, יֵשׁ לָהֶם יוֹתֵר חֵשֶׁק וּמֶרֶץ לְטַפֵּל וְלַעֲזֹר לַיֶּלֶד שֶׁהוּא טוֹב, וּמִמֵּילָא הֵם יִסְתַּכְּלוּ עַל הַבְּעָיוֹת בְּדֵעָה צְלוּלָה, בְּלִי רֹגֶז עַל הַבֵּן וּבְלִי לַחַץ. וּמִכֵּיוָן שֶׁהֵם חוֹשְׁבִים שֶׁהוּא טוֹב, הֵם יְנַסּוּ לְהָבִין אֶת הֲלָךְ מַחֲשַׁבְתּוֹ שֶׁהוֹבִילָה אוֹתוֹ לַמַּעֲשִׂים הַלֹא רְצוּיִים, וְאִם יוֹדְעִים אֶת שֹׁרֶשׁ הָעִנְיָן - זֶה כְּבָר חֲצִי פִּתְרוֹן.

מָשָׁל לְמָה הַדָּבָר דּוֹמֶה? לְיַהֲלוֹם שֶׁהָיָה עָטוּף בְּהַרְבֵּה לִכְלוּךְ שֶׁדּוֹחֶה אֶת עֵין הָרוֹאֶה. אִם הָרוֹאֶה יָבִין שֶׁזֶּה יַהֲלוֹם, יֵקַל עָלָיו לְהִתְאַמֵּץ לְהָסִיר אֶת הַלִּכְלוּךְ אַף שֶׁהוּא מְרֻבֶּה, בְּיָדְעוֹ שֶׁטָּמוּן מִתַּחַת הַלִּכְלוּךְ יַהֲלוֹם. כָּךְ יִהְיֶה מַבַּט הַהוֹרִים עַל בְּנָם, אִם יֵדְעוּ אֶת עֶרְכּוֹ. זֹאת וְעוֹד, גַּם לַבֵּן יִהְיֶה קַל לְקַבֵּל אֶת מָרוּת הוֹרָיו, מִכֵּיוָן שֶׁהוּא רוֹאֶה בְּעֵינָיו שֶׁהֵם אוֹהֲבִים וּמַעֲרִיכִים אוֹתוֹ וְדַאֲגָתָם לְטוֹבָתוֹ הִיא כֵּנָה, וּבִפְרָט שֶׁהוּא חָשׁוּב בְּעֵינֵיהֶם, וּבְוַדַּאי הוּא גַּם יִרְצֶה מְאֹד לִשְׁמֹר עַל אַהֲבַת הוֹרָיו שֶׁהֵם קְרוֹבִים מְאֹד לְלִבּוֹ [אִינְטֶרֶס חִיּוּבִי], וְהוּא יִשְׁתַּדֵּל לָתֵת "כִּסּוּי" לַתַּדְמִית שֶׁיֵּשׁ לְהוֹרָיו עָלָיו.

ב] עָלֵינוּ לְהִתְמַקֵּד בִּ"בְעָיָה אַחַת" וְלֹא לְ"הִתְפַּזֵּר" עַל מִסְפַּר בְּעָיוֹת. הַסִּבָּה לְכָךְ פְּשׁוּטָה: הַיֶּלֶד לֹא יוּכַל לְהִתְגַּבֵּר עַל מִסְפַּר בְּעָיוֹת בְּפַעַם אַחַת, וְגַם אִם הוּא יָכוֹל - זֶה בְּקֹשִׁי עָצוּם. וְכֵיוָן שֶׁזֶּה רָחוֹק מֵהֶשֵּׂג יָדוֹ, אָז עִם כָּל הָרָצוֹן הַטּוֹב שֶׁל הַיֶּלֶד, הוּא יִתְיַאֵשׁ מִפִּתְרוֹן בְּעָיוֹתָיו, וְלֹא יְנַסֶּה אֲפִלּוּ לְהַתְחִיל לְתַקֵּן, וְגַם אִם יַתְחִיל, הוּא עָלוּל מְאֹד לְהִכָּשֵׁל, וְאָז נוֹצָר מַצָּב גָּרוּעַ יוֹתֵר: הוּא לֹא יַאֲמִין שֶׁאָכֵן בִּיכָלְתּוֹ לְהִתְגַּבֵּר עַל בְּעָיוֹתָיו, וְיִכָּנֵס לְמַצָּב שֶׁל אֲדִישׁוּת הַנּוֹבַעַת מִיֵּאוּשׁ. לְעֻמַּת זֹאת, אִם נִתְמַקֵּד בִּבְעָיָה אַחַת וְנִתְעַלֵּם מִשְּׁאָר הַבְּעָיוֹת [עַד כַּמָּה שֶׁאֶפְשָׁר], סָבִיר לְהַנִּיחַ, שֶׁבְּצוּרָה עִקְבִית וְתוֹמֶכֶת, הַיֶּלֶד יַצְלִיחַ לְהִתְגַּבֵּר עַל הַבְּעָיָה, וְאָז הַצְלָחָה זוֹ תִּתְרֹם לוֹ לִשְׁאֹף לִפְתֹּר גַּם אֶת הַבְּעָיָה הַבָּאָה שֶׁנַּצִּיב לְפָנָיו, וְגַם בִּטְחוֹנוֹ הָעַצְמִי יִגְדַּל, וְזֶה כְּשֶׁלְּעַצְמוֹ תּוֹרֵם לְהַגְדִּיל אֶת סִכּוּיֵי הַהַצְלָחָה.

זֹאת וְעוֹד, פְּעָמִים רַבּוֹת תּוֹךְ כְּדֵי פִּתְרוֹן בְּעָיָה אַחַת - בְּעָיוֹת רַבּוֹת נִפְתָּרוֹת כְּתוֹצָאָה מִכָּךְ. אִם מִשּׁוּם שֶׁלָּהֶן עִקָּרוֹן דּוֹמֶה, וְאִם מִשּׁוּם שֶׁפִּתְרוֹן הַבְּעָיָה בְּדֶרֶךְ כְּלָל הוּא עַל יְדֵי פִּתּוּחַ רֶגֶשׁ לְאַחֲרָיוּת אֵצֶל הַיֶּלֶד. וְאִם הִצְלַחְנוּ לְפַתֵּחַ אֶצְלוֹ אַחֲרָיוּת, מִמֵּילָא זֶה מְהַוֶּה תַּמְרִיץ אוֹטוֹמָטִי לְכָל הַבְּעָיוֹת, שֶׁהֲרֵי הָאַחֲרָיוּת הִיא בָּסִיס מְשֻׁתָּף לְעֵזֶר בְּפִתְרוֹן כָּל הַבְּעָיוֹת.

ג] יֵשׁ לְהַקְפִּיד לִשְׁמֹעַ אֶת הַיֶּלֶד בִּשְׁבִיל לְהָבִין אֶת נַפְשׁוֹ. בְּהַקְשָׁבָה נְכוֹנָה עֲשׂוּיִים אֲנַחְנוּ לְגַלּוֹת נְקֻדּוֹת חֲדָשׁוֹת שֶׁהָיוּ חֲבוּיוֹת בְּנִבְכֵי נַפְשׁוֹ שֶׁל הַיֶּלֶד וְלֹא יָדַעְנוּ מֵהֶן. הֲלָךְ רוּחוֹ יִהְיֶה יוֹתֵר בָּרוּר לָנוּ, צְדָדֵי סָפֵק שֶׁלֹא חָשַׁבְנוּ אוֹ שֶׁלֹא יִחַסְנוּ לָהֶם חֲשִׁיבוּת עֲשׂוּיִים לָצוּץ. וַאֲפִלּוּ אִם כָּל מַה שֶּׁשָּׁמַעְנוּ יָדַעְנוּ וְלֹא הִתְחַדֵּשׁ לָנוּ מְאוּמָה, כְּדַאי הָיָה לָנוּ לִשְׁמֹעַ אוֹתוֹ, מִשּׁוּם שֶׁזֶּה מַקְנֶה לָנוּ בִּטָּחוֹן שֶׁאָכֵן מִצִּינוּ אֶת הָאֶפְשָׁרֻיּוֹת עַד הֵיכָן שֶׁיָּדֵנוּ מַגַּעַת, וּמִמֵּילָא נְצַמְצֵם אֶת הַסִּכּוּן שֶׁהַסָּפֵק יְקַנֵּן בָּנוּ. וְגַם כְּדֵי שֶׁהַיֶּלֶד יֵדַע וְיִהְיֶה בָּטוּחַ שֶׁאֲנַחְנוּ שָׁמַעְנוּ אוֹתוֹ, הֵבַנּוּ אֶת הַנֶּאֱמַר, וְהַדְּבָרִים נִשְׁקְלוּ בִּרְצִינוּת - אִם הַיֶּלֶד יִהְיֶה מְשֻׁכְנָע שֶׁאָכֵן הוֹרָיו שָׁמְעוּ וְהֵבִינוּ לְנָכוֹן אֶת טַעֲנוֹתָיו, וּבִפְרָט אִם נַסְבִּיר פָּנִים לְצַד מַחֲשַׁבְתּוֹ - הַיֶּלֶד יִהְיֶה דָּרוּךְ לִשְׁמֹעַ מַה דַּעַת הוֹרָיו, וּבְוַדַּאי שֶׁהַסִּכּוּיִים בְּאֹפֶן יַחֲסִי גְּדוֹלִים יוֹתֵר שֶׁהַיֶּלֶד יְקַבֵּל אֶת הַדֵּעָה אוֹ אֶת הַהֶסְבֵּרִים שֶׁל הוֹרָיו.

ד] יֵשׁ לְהִשְׁתַּדֵּל לְשַׁתֵּף אוֹתוֹ בָּעֵצָה כֵּיצַד לְהִתְגַּבֵּר עַל הַבְּעָיָה, לָתֵת לוֹ הַרְגָּשָׁה שֶׁל אַחֲרָיוּת. וּכְדֵי שֶׁאָכֵן תִּהְיֶה תּוֹעֶלֶת, רָצוּי לִשְׁטֹחַ אֶת הַסְּפֵקוֹת בִּ"שְׁנֵי צְדָדֵי הַמַּטְבֵּעַ" וּלְשַׁתֵּף אוֹתוֹ בַּנִּסָּיוֹן לְהַעֲלוֹת פִּתְרוֹן. בְּדֶרֶךְ זוֹ הַיֶּלֶד יִרְצֶה מְאֹד לְהַצְלִיחַ בְּפִתְרוֹן הַבְּעָיָה כְּדֵי לְהוֹכִיחַ אֶת רָמַת שִׁפּוּטוֹ הַטּוֹבָה, וּמִמֵּילָא הוּא יִשְׁתַּדֵּל לִנְהֹג בְּהֶתְאֵם תּוֹךְ הַרְגָּשַׁת אַחֲרָיוּת, שֶׁבְּעֶצֶם הִיא מַפְתֵּחַ לְרֹב כְּכָל הַבְּעָיוֹת. מַה שֶּׁאֵין כֵּן כַּאֲשֶׁר "מַנְחִיתִים" לוֹ פִּתְרוֹן כְּצִוּוּי, לֹא תִהְיֶה לוֹ הִתְלַהֲבוּת לְהִתְגַּבֵּר עַל הַבְּעָיָה, וּמֵאִידָךְ הוּא עָלוּל לְהַחֲרִיף אֶת הַבְּעָיָה מִסִּבָּה כָּלְשֶׁהִי שֶׁהוּא יָכוֹל לְהִתָּלוֹת בָּהּ כְּגוֹרֶמֶת לְשִׁבּוּשׁ הַפִּתְרוֹן.

ה] כַּאֲשֶׁר מְדֻבָּר בִּבְעָיָה הַמַּצְרִיכָה הִשְׁתַּדְּלוּת וּמַאֲמָץ מִצַּד הַיֶּלֶד, הָיָה רָצוּי לְעוֹדֵד בִּנְקֻדּוֹת וּפְרָס אִם אָכֵן הוּא יַצְלִיחַ לְהִתְגַּבֵּר. אוּלָם לְהַסְבִּיר לַיֶּלֶד, שֶׁאֵין פִּתְרוֹן הַבְּעָיָה תָּלוּי בִּפְרָס, אֶלָּא הַבְּעָיָה צְרִיכָה לָבוֹא עַל פִּתְרוֹנָהּ בְּכָל אֹפֶן, אוּלָם כֵּיוָן שֶׁאֲנַחְנוּ חֲפֵצִים לַעֲזֹר לוֹ וּלְהָקֵל עָלָיו אֶת הַמְּלָאכָה, הֶחְלַטְנוּ לָתֵת נְקֻדּוֹת וּפְרָס לְעִדּוּד. יֵשׁ לְהַדְגִּישׁ, שֶׁכַּאֲשֶׁר הֶחֱלַטְנוּ לָתֵת פְּרָס עַל הִתְגַּבְּרוּת עַל בְּעָיָה מְסֻיֶּמֶת, יֵשׁ לְהַקְפִּיד שֶׁלֹא לְעָרֵב בְּעָיוֹת אֲחֵרוֹת. הֱוֵי אוֹמֵר, שֶׁאִם קָרָה שֶׁלְּאַחַר שֶׁהוּא בִּצַּע אֶת הָאֶתְגָּר, אוֹ בְּאֶמְצַע שֶׁהוּא מִתְגַּבֵּר עַל הַבְּעָיָה שֶׁהִצַּבְנוּ לוֹ לְהִתְגַּבֵּר, פִּתְאוֹם הוּא עוֹשֶׂה בְּעָיוֹת אֲחֵרוֹת - אָסוּר לָנוּ לִמְנֹעַ מִמֶּנּוּ אֶת הַפְּרָס שֶׁהֻבְטַח עֲבוּר הִתְגַּבְּרוּת עַל הַבְּעָיָה שֶׁהִצַּבְנוּ. אֵין לְעָרֵב בְּעָיָה בִּבְעָיָה אַחֶרֶת. זֶה עָלוּל לִיצֹר תִּסְכּוּל וְחֹסֶר אֵמוּן שֶׁל הַיֶּלֶד בְּהוֹרָיו, וְנוֹסָף לְכָךְ, הַיֶּלֶד לֹא יַאֲמִין שֶׁאֵי פַּעַם הַהוֹרִים יִתְּנוּ לוֹ אֶת הַפְּרָס, כִּי הוּא יַחְשֹׁשׁ, שֶׁכָּל בְּעָיָה שֶׁהוּא יַעֲשֶׂה, שׁוּב יִשְׁלְלוּ מִמֶּנּוּ אֶת הַפְּרָס, וְאִם כֵּן, בִּשְׁבִיל מָה לְנַסּוֹת לְהִתְאַמֵּץ לַשָּׁוְא?! וְגַם בְּמַבָּט פָּשׁוּט שֶׁל בּוֹגְרִים זֶה נִרְאֶה כְּחֹסֶר הֲגִינוּת. אִם מַגִּיעַ לוֹ פְּרָס עַל הִתְנַהֲגוּת מְסֻיֶּמֶת, אֵין סִבָּה לִמְנֹעַ מַה שֶּׁמַּגִּיעַ. אָמְנָם מַגִּיעַ גַּם עֹנֶשׁ עַל הִתְנַהֲגוּת בְּעִנְיָן אַחֵר, אִם כֵּן, יֵשׁ לָתֵת אֶת הָעֹנֶשׁ עַל אוֹתוֹ עִנְיָן, אֲבָל אָסוּר שֶׁזֶּה יָבוֹא עַל חֶשְׁבּוֹן מַאֲמָץ חִיּוּבִי שֶׁהַיֶּלֶד הִשְׁקִיעַ, זֶה עָלוּל לְהוֹרִיד לוֹ אֶת הַמּוֹטִיבַצְיָה. אַדְּרַבָּה - יֵשׁ לְהַקְרִין לוֹ, שֶׁכָּל פְּעֻלָּה חִיּוּבִית, סוֹפָהּ שֶׁתִּשְׁתַּלֵּם, וּבַגִּיל שֶׁלּוֹ זֶה מִתְבַּטֵּא גַּם בַּהֲטָבָה חָמְרִית עַד שֶׁיִּתְרַגֵּל וְיֵעָשֶׂה לוֹ הַדָּבָר כְּטֶבַע שֵׁנִי.

ו] יֵשׁ לְעַדְכֵּן אֶת הַמְלַמֵּד וּלְבַקֵּשׁ אֶת עֶזְרָתוֹ בְּפִתְרוֹן הַבְּעָיָה שֶׁהִצַּבְנוּ. לְהַסְבִּיר שֶׁהֶחְלַטְנוּ לְהִתְמַקֵּד עַל בְּעָיָה פְּלוֹנִית, וּלְבַקֵּשׁ מִמֶּנּוּ לְעוֹדֵד אֶת פִּתְרוֹן הַבְּעָיָה. אוּלָם יֵשׁ לְהַדְגִּישׁ, שֶׁאִם זוֹ בְּעָיָה שֶׁשַּׁיֶּכֶת לַ"בַּיִת", אָסוּר שֶׁהַמְלַמֵּד יִתְעָרֵב בְּאֹפֶן שְׁלִילִי, דְּהַיְנוּ עַל יְדֵי עֲנִישָׁה. וְאִם בְּכָל זֹאת רוֹצִים לְעָרֵב אֶת הַמְלַמֵּד, יֵשׁ לְעָרְבוֹ בְּצוּרָה עֲקִיפָה וּבְדֶרֶךְ שֶׁל עִדּוּד חִיּוּבִי.

לְדֻגְמָא: יֶלֶד שֶׁהוֹרָיו מִתְלוֹנְנִים עָלָיו שֶׁהוּא מִתְחַצֵּף אֲלֵיהֶם, אָסוּר שֶׁהַמְלַמֵּד יַעֲנִישׁ אֶת הַיֶּלֶד עַל כָּךְ אוֹ שֶׁיְּאַיֵּם עָלָיו שֶׁאִם יִתְחַצֵּף הוּא יַעֲנִישׁ אוֹתוֹ. הַסִּבָּה הִיא, מִשּׁוּם שֶׁהַמְלַמֵּד אֵינוֹ בֶּן בַּיִת אֵצֶל הוֹרֵי הַיֶּלֶד, וְאֵינוֹ יָכוֹל לִשְׁפֹּט בְּצוּרָה שֶׁל עֲנִישָׁה. חֻמְרַת הַחֻצְפָּה נִמְדֶּדֶת בְּאֹפֶן יַחֲסִי לַהַנְהָגָה בַּבַּיִת שֶׁהַמְלַמֵּד לֹא יוּכַל לַעֲמֹד עָלֶיהָ. אָמְנָם, אִם הַמְלַמֵּד מְעֻנְיָן לְהִתְעָרֵב, עָלָיו לְהִתְעָרֵב בְּצוּרָה שֶׁל הַבְטָחַת פְּרָס אִם הַיֶּלֶד יִתְנַהֵג כַּיָּאוּת בְּלִי חֻצְפָּה, אוֹ עַל יְדֵי מַחֲמָאוֹת וְכַדּוֹמֶה. שֶׁאָז, אֲפִלּוּ אִם הַמְלַמֵּד הֶעֱנִיק פְּרָס אֲפִלּוּ עַל מַאֲמָץ שֶׁאֵינוֹ מַצְדִּיק פְּרָס, מִכָּל מָקוֹם זֶה לֹא עָלוּל לְהַזִּיק, אֶלָּא אַדְּרַבָּה, זֶה עָשׂוּי לְהוֹעִיל.

~ עידוד הלמוד

{P עִדּוּד הַלִּמּוּד הוּא יְצִירַת קַרְקַע פּוֹרִיָּה לְהַגְבָּרַת הָרָצוֹן שֶׁל הַיֶּלֶד. P לְשֵׁם כָּךְ יֵשׁ לְהַקְפִּיד עַל תְּנָאִים סְבִיבָתִיִּים מַתְאִימִים, לִוּוּי חִיּוּבִי, זְמַן לִמּוּד קָצָר, שֶׁהַלִּמּוּד יִהְיֶה נָעִים וְלֹא כְּבֹחַן.}

כָּל הוֹרֶה רוֹצֶה מְאֹד שֶׁבְּנוֹ יִלְמַד וְיִתְעַלֶּה בַּלִּמּוּדִים. אוּלָם הַמְּצִיאוּת מַרְאָה, שֶׁאַף עַל פִּי שֶׁיֵּשׁ רָצוֹן וְגַם שֶׁמְּדַבְּרִים עִם הַיֶּלֶד שֶׁיִּלְמַד, לֹא תָמִיד זֶה יוֹצֵא לַפֹּעַל. הַשְּׁאֵלָה הִיא: מַדּוּעַ?

כַּנִּרְאֶה שֶׁבְּחֵלֶק גָּדוֹל מֵהַמִּקְרִים, הָעִדּוּד אֵינוֹ נִתָּן בְּצוּרָה נְכוֹנָה, וּמִמֵּילָא תּוֹצָאַת הָעִדּוּד אֵינָהּ בָּאָה לִידֵי בִּטּוּי. מָשָׁל לְמָה הַדָּבָר דּוֹמֶה? לְאָדָם שֶׁרוֹצֶה לְחַמֵּם אֹכֶל - וְהוּא מַדְלִיק לֶהָבָה עֲנָקִית בְּיַחַס לָאֹכֶל, כַּמּוּבָן שֶׁצָּפוּי שֶׁהָאֹכֶל יִשָּׂרֵף, מִשּׁוּם שֶׁהַחֹם גָּבֹהַּ מִדַּי. לְעֻמַּת זֶה, אִם הוּא יַנִּיחַ כַּמּוּת גְּדוֹלָה שֶׁל אֹכֶל עַל אֵשׁ קְטַנָּה מְאֹד - הָאֹכֶל לֹא יִתְחַמֵּם, וַאֲפִלּוּ אִם יִתְחַמֵּם, יַעֲבֹר זְמַן רַב, שֶׁכְּבָר אֵין טַעַם לְחַכּוֹת. אֹכֶל צָרִיךְ לְחַמֵּם בְּאֵשׁ מַתְאִימָה!

אֶת הַיֶּלֶד צָרִיךְ לְעוֹדֵד בְּצוּרָה מַתְאִימָה! כֵּיצַד נַגִּיעַ לְעִדּוּד בְּרָמָה נְכוֹנָה? וּבְכֵן:

א] יֵשׁ לִדְאֹג לִתְנָאִים סְבִיבָתִיִּים מַתְאִימִים. מְקוֹם לִמּוּד מַתְאִים הוּא מָקוֹם שָׁקֵט בַּבַּיִת, אוֹ לְחִלּוּפִין בֵּית מִדְרָשׁ שֶׁבּוֹ לוֹמְדִים כֻּלָּם. אוּלָם אֵין לְהוֹשִׁיבוֹ לִלְמֹד בְּסָלוֹן הַבַּיִת כַּאֲשֶׁר יֵשׁ רַעַשׁ שֶׁל יַלְדֵי הַבַּיִת אוֹ שֶׁל אוֹרְחִים וְכַדּוֹמֶה, זֶה יַטְרִיד אוֹתוֹ וְיַקְשֶׁה עָלָיו לִלְמֹד. כְּמוֹ כֵן בְּמִדַּת הָאֶפְשָׁר רָצוּי שֶׁיִּלְמַד אִתּוֹ חָבֵר לְסַפְסַל הַלִּמּוּדִים, שֶׁהַהוֹרִים מַכִּירִים שֶׁאָכֵן הֶחָבֵר מֻכְשָׁר לִלְמֹד וְאֵינוֹ "קְפִיצִי". כַּמּוּבָן שֶׁיֵּשׁ לִדְאֹג שֶׁהַמָּקוֹם יִהְיֶה מוּאָר דֵּי הַצֹּרֶךְ וְכוּ'.

ב] יֵשׁ לְהַקְפִּיד שֶׁיִּהְיֶה לִוּוּי חִיּוּבִי לַלִּמּוּד. דְּהַיְנוּ, מַה שֶּׁמִּתְלַוֶּה לַלִּמּוּד יוֹתִיר לַיֶּלֶד רֹשֶׁם חִיּוּבִי, נוֹחַ וְרָצוּי. לְשֵׁם כָּךְ יֵשׁ לְהַקְפִּיד שֶׁהַלִּמּוּד לֹא יִתְנַגֵּשׁ בְּאִינְטֶרֶס שֶׁל הַיֶּלֶד, כְּגוֹן: זְמַן הַלִּמּוּד - רָצוּי שֶׁלֹא יִהְיֶה בִּזְמַן מִשְׂחָק מְעַנְיֵן אוֹ כָּל פְּעִילוּת שֶׁהַיֶּלֶד אוֹהֵב, כֵּיוָן שֶׁאָז הַלִּמּוּד נִרְאֶה בְּעֵינֵי הַיֶּלֶד כְּגוֹרֵם מַפְרִיעַ לַהֲנָאָתוֹ [שֶׁהִיא בְּעֶצֶם הָאִינְטֶרֶס שֶׁלּוֹ], וּמִמֵּילָא זֶה עָלוּל לְהַשְׂנִיא אֶת הַלִּמּוּד בְּעֵינָיו, לָכֵן יֵשׁ לְהִשְׁתַּדֵּל לְהַתְאִים זְמַן שֶׁאֵינוֹ פּוֹגֵעַ בִּדְבָרִים אֲהוּבִים עָלָיו. לְדֻגְמָא: אֶפְשָׁר לִקְבֹּעַ לוֹ זְמַן לִמּוּד אַחֲרֵי הַמִּקְלַחַת וְלִפְנֵי הָאֹכֶל. בְּמִקְרֶה זֶה הַיֶּלֶד הִתְנַתֵּק מֵהַפְּעִילוּת עַל יְדֵי הַמִּקְלַחַת וְלֹא עַל יְדֵי הַלִּמּוּד, וַעֲדַיִן אֵין לוֹ בּוּלְמוּס לֶאֱכֹל, וּמִמֵּילָא הַלִּמּוּד אֵינוֹ מִצְטַיֵּר כְּגוֹרֵם מַפְרִיעַ. לְעֻמַּת זֹאת, אֵין לִקְבֹּעַ זְמַן לְלִמּוּד בִּזְמַן שֶׁחֲבֵרָיו יוֹרְדִים לְשַׂחֵק, מִשּׁוּם שֶׁטִּבְעִי הַדָּבָר שֶׁגַּם הוּא מְאֹד רוֹצֶה לְשַׂחֵק עִם חֲבֵרָיו, וְאִם כֵּן, זֶה עָלוּל לְהוֹלִיד סְלִידָה מֵהַלִּמּוּד הַזֶּה.

ג] יֵשׁ לְהַקְפִּיד שֶׁזְּמַן הַלִּמּוּד יִהְיֶה קָצָר, רַק הַזְּמַן הַנִּצְרָךְ, כֵּיוָן שֶׁהַאֲרָכַת זְמַן הַלִּמּוּד עֲלוּלָה לִיצֹר חֹסֶר סַבְלָנוּת וְאִי רָצוֹן לִלְמֹד. וּמִכָּל מָקוֹם, בְּכָל מִקְרֶה יֵשׁ לְהַקְפִּיד שֶׁהַלִּמּוּד יִהְיֶה רָגוּעַ וּמְהַנֶּה עַד כַּמָּה שֶׁאֶפְשָׁר. וְקַל וָחֹמֶר כַּאֲשֶׁר זְמַן הַלִּמּוּד מִתְאָרֵךְ מִכָּל סִבָּה שֶׁהִיא, יֵשׁ לְהַקְפִּיד בְּיוֹתֵר שֶׁהַלִּמּוּד לֹא יַכְבִּיד. אֶפְשָׁר לְלַוּוֹת אֶת הַלִּמּוּד בְּכוֹס מַשְׁקֶה טָעִים תּוֹךְ כְּדֵי הַלִּמּוּד, וּמִדֵּי פַּעַם לָתֵת מַמְתָּק בְּסוֹף הַלִּמּוּד.

ד] יֵשׁ לְהַקְפִּיד שֶׁזְּמַן הַלִּמּוּד יִהְיֶה קָבוּעַ וְלֹא מִשְׁתַּנֶּה. אִם הַזְּמַן קָבוּעַ, זֶה תּוֹרֵם לִרְגִיעָה אֵצֶל הַיֶּלֶד, מִשּׁוּם שֶׁהוּא הִסְכִּים בְּדַעְתּוֹ שֶׁזְּמַן הַלִּמּוּד עֲבוּרוֹ "מָכוּר" לְלִמּוּד וְאֵין מַה לַּחְשֹׁב עַל פְּעִילוּת אַחֶרֶת, וְגַם מִתּוֹךְ הַהֶרְגֵּל קַל לוֹ לִזְכֹּר וּלְהַגִּיעַ בַּזְּמַן לַלִּמּוּד. מַה שֶּׁאֵיןכֵּן כַּאֲשֶׁר אֵין שָׁעָה קְבוּעָה, זֶה עָלוּל לִיצֹר מֶתַח מְיֻתָּר - אִם מִשּׁוּם שֶׁהוּא צָרִיךְ לְוַתֵּר עַל פְּעִילוּת מְסֻיֶּמֶת, וְאִם מִשּׁוּם שֶׁהוּא עָלוּל לִשְׁכֹּחַ לְהִתְיַשֵּׁב לִלְמֹד. וְכַמּוּבָן שֶׁכָּל תַּקָּלָה תּוֹרֶמֶת לְמֶתַח מְיֻתָּר בֵּין הַהוֹרִים לַיֶּלֶד.

ה] יֵשׁ לְהַקְפִּיד שֶׁהַלִּמּוּד יֵרָאֶה כְּלִמּוּד וְלֹא כְּבֹחַן. דְּהַיְנוּ, שֶׁיֵּשׁ לְהִמָּנַע מִשְּׁאֵלוֹת עַל הַנִּלְמָד הָעֲלוּלוֹת לְהָבִיךְ אֶת הַיֶּלֶד, וּבְוַדַּאי שֶׁלֹא לְנַסּוֹת לְהַכְשִׁיל אוֹתוֹ כְּדֵי לְהַרְאוֹת לוֹ שֶׁהוּא לֹא יוֹדֵעַ אֶת הַחֹמֶר הַנִּלְמָד. אָמְנָם לִכְאוֹרָה נִרְאֶה שֶׁיֵּשׁ רֶוַח אִם מַרְאִים לַיֶּלֶד שֶׁהוּא אֵינוֹ יוֹדֵעַ אֶת הַחֹמֶר הַנִּלְמָד, שֶׁזֶּה מְחַיֵּב אוֹתוֹ לִלְמֹד כְּדֵי לָדַעַת, אוּלָם זוֹ טָעוּת! מִשּׁוּם שֶׁהַהֶפְסֵד גָּדוֹל בְּהַרְבֵּה מֵהָרֶוַח. אַף עַל פִּי שֶׁהַיֶּלֶד יִלְמַד עִם הָאָב, הַלִּמּוּד יִהְיֶה מֵחֹסֶר בְּרֵרָה, וּכְכָל שֶׁיִּתְרַבּוּ "שִׁעוּרִים כָּאֵלֶּה" מִתּוֹךְ שֶׁמַּרְאִים לוֹ שֶׁהוּא אֵינוֹ יוֹדֵעַ - תִּגְבַּר הַסְּלִידָה מִלִּמּוּד שֶׁכָּזֶה, וְסָבִיר לְהַנִּיחַ שֶׁהַיֶּלֶד יְחַפֵּשׂ אֲמַתְלָאוֹת בִּ"מְסִירוּת נֶפֶשׁ" כְּדֵי לְהִתְחַמֵּק מִלִּמּוּד מֵבִיךְ וְשָׂנוּא שֶׁכָּזֶה. פָּשׁוּט, הַיֶּלֶד יַחְשֹׁשׁ מֵעָגְמַת נֶפֶשׁ, וְכַמּוּבָן שֶׁלַּיֶּלֶד יֵשׁ מָקוֹר בִּלְתִּי נִדְלֶה לַאֲמַתְלָאוֹת. "אֵין דָּבָר הָעוֹמֵד בִּפְנֵי הָרָצוֹן". זֹאת וְעוֹד, יֵשׁ לַחְשֹׁשׁ שֶׁתִּהְיֶה לוֹ סְלִידָה מִלִּמּוּד גַּם בְּלִי אָבִיו, וּמִי יוֹדֵעַ עַד כַּמָּה יִהְיֶה הַנֶּזֶק. בְּנוֹסָף יֵשׁ לַחְשֹׁשׁ, שֶׁהַיֶּלֶד יְאַבֵּד אֶת הַבִּטָּחוֹן הָעַצְמִי בַּלִּמּוּד. הֵן בַּהֹוֶה בְּכִתָּתוֹ - הַיֶּלֶד יַסְכִּים בְּדַעְתּוֹ שֶׁהוּא לֹא יֻצְלַח בַּלִּמּוּדִים, וְהָרְאָיָה: הֲרֵי אָבִיו נָתַן לוֹ "תְּעוּדַת כִּשָּׁלוֹן", וְאֵין לְךָ עֵד טוֹב מֵאַבָּא, וְהֵן בֶּעָתִיד, שֶׁזֶּה כְּשֶׁלְּעַצְמוֹ מְהַוֶּה גוֹרֵם לֹא לִרְצוֹת לִגְדֹּל כְּ"בֶן תּוֹרָה", מִשּׁוּם שֶׁהוּא חוֹשֵׁשׁ לְהֵרָאוֹת חַלָּשׁ בְּלִמּוּד, וְזֶה לֹא נוֹחַ לוֹ, וְאַף עַל פִּי שֶׁיִּתָּכֵן מְאֹד שֶׁהוּא בְּרָמַת־מִשְׂכָּל מְצֻיֶּנֶת. זֹאת וְעוֹד, הַהִתְחַמְּקוּת שֶׁל הַיֶּלֶד וְהַמִּרְדָּף שֶׁל הָאָב עֲלוּלִים לְהוֹבִיל לְמֶתַח וְרִחוּק נַפְשִׁי וּסְלִידָה מִלִּמּוּד הַתּוֹרָה, מִשּׁוּם שֶׁהוּא זוֹכֵר אֶת הַלִּמּוּד כְּדָבָר לֹא נָעִים, וְכָךְ יָכוֹל לִגְרֹם לְרִחוּק נַפְשִׁי בֵּין הַיֶּלֶד לְהוֹרָיו, וְזֶה עָלוּל לְהִתְבַּטֵּא גַּם בִּדְבָרִים אֲחֵרִים שֶׁאֵינָם קְשׁוּרִים בְּלִמּוּד. וְדַי בָּזֶה לַמֵּבִין!

אֱמֶת וְיַצִּיב. הַשְּׁאֵלָה זוֹעֶקֶת: אִם כֵּן, מַה לַּעֲשׂוֹת? הַאִם לָתֵת לַיֶּלֶד לַעֲשׂוֹת מַה שֶּׁעוֹלֶה בְּרוּחוֹ? הֲרֵי לִפְעָמִים הַיֶּלֶד אֵינוֹ יוֹדֵעַ אֶת הַנִּלְמָד!

הַתְּשׁוּבָה הִיא: חָלִילָה לְוַתֵּר עַל הַלִּמּוּד, אֶלָּא אַדְּרַבָּה, יֵשׁ לִלְמֹד בְּצוּרָה חֲבִיבָה!

כֵּיצַד? רֵאשִׁית, יֵשׁ לְהִשְׁתַּדֵּל עַל הַנַּ"ל. וּבְנוֹסָף, רָצוּי מְאֹד שֶׁהָאָב יָכִין אֶת חֹמֶר הַלִּמּוּד לִפְנֵי כֵן וְלֹא "יִנְחַת לְתוֹךְ הַקַּלַּחַת שֶׁל הַחֹמֶר". הַלִּמּוּד יִהְיֶה בְּפָנִים מַסְבִּירוֹת וְלֹא בְּלַחַץ. כַּאֲשֶׁר שָׁאַלְתָּ אֶת הַיֶּלֶד שְׁאֵלָה - אִם הֵשִׁיב נָכוֹן, הִנֵּה מַה טּוֹב, וְאִם שָׁגָה אוֹ לֹא יָדַע מַה לַּעֲנוֹת, "אַתְּ פְּתַח לוֹ", וְאַף תֵּן דַּעְתְּךָ [בְּלִבְּךָ] מַדּוּעַ הוּא לֹא יָדַע? בְּדֶרֶךְ כְּלָל תִּרְאֶה שֶׁאֵין זֶה בְּאַשְׁמָתוֹ. וְגַם אִם רָאִיתָ שֶׁזֶּה כְּתוֹצָאָה מֵאִי־הַקְשָׁבָה לְלֹא גוֹרֵם חִיצוֹנִי, תִּשְׁתַּדֵּל לִגְרֹם לוֹ לְהַקְשִׁיב בְּדֶרֶךְ חִיּוּבִית, וְאִם לֹא עָזַר בְּדֶרֶךְ חִיּוּבִית, אָז בְּחֹסֶר בְּרֵרָה עָלֶיךָ לִנְקֹט בְּדֶרֶךְ שְׁלִילִית. אוּלָם, בְּכָל מִקְרֶה, יֵשׁ לְהִמָּנַע מִלִּשְׁלֹל אֶת הַיֶּלֶד, אֶלָּא יֵשׁ לִשְׁלֹל אֶת הַמַּעֲשֶׂה. וְיֵשׁ לְהַקְפִּיד שֶׁהַדֶּרֶךְ הַשְּׁלִילִית תִּהְיֶה מִעוּט שֶׁבַּמִּעוּט, אַחֲרֵי יָם שֶׁל אַהֲבָה וְחֹם לַיֶּלֶד. הַיֶּלֶד צָרִיךְ לִהְיוֹת מְשֻׁכְנָע וְגַם לְהַרְגִּישׁ שֶׁאַתָּה אוֹהֲבוֹ אַהֲבַת נֶפֶשׁ בְּלִי מְצָרִים, וְלֹא מַסְפִּיק שֶׁיָּבִין שֶׁאַתָּה אוֹהֵב אוֹתוֹ. כְּמוֹ כֵן יֵשׁ לְהַקְפִּיד עַל סִיּוּם בְּרוּחַ טוֹבָה בְּמִלָּה מְעוֹדֶדֶת וְכַדּוֹמֶה, וְכֵן עַל זוֹ הַדֶּרֶךְ. תֵּן לְחָכָם וְיֶחְכַּם עוֹד.

~ בעיות גבוליות

{P תַּקָּנוֹת שֶׁאֵינָן מֻסְכָּמוֹת עַל כֻּלָּם וּמִשּׁוּם כָּךְ הֵן יוֹצְרוֹת גֵּרוּי לְהִתְנַגְּדוּת, יֵשׁ לָתֵת לַתַּלְמוּד תּוֹרָה לְהִתְמוֹדֵד עִם הַהַסְבָּרָה שֶׁל סִבַּת הַתַּקָּנוֹת. P הַהוֹרִים יִזְדַּהוּ עִם כְּאֵבוֹ שֶׁל הַיֶּלֶד וְעִם זֹאת יַבְהִירוּ שֶׁהֵם מְחֻיָּבִים לְהִשָּׁמַע לַתַּקָּנוֹן. P כַּאֲשֶׁר יֵשׁ בְּעָיָה עִם הַבֵּן, לִפְנַי שֶׁקּוֹבְעִים עֶמְדָּה יֵשׁ לְהַקְפִּיד לְבָרֵר אֶת פְּרָטֵי הַבְּעָיָה גַּם עִם הַמְלַמֵּד.}

"בְּעָיוֹת גְּבוּלִיּוֹת" נִקְרָאוֹת בְּעָיוֹת שֶׁיֵּשׁ בָּהֶן טִשְׁטוּשׁ, וּמִשּׁוּם כָּךְ הֵן אֵינָן בְּרוּרוֹת. לְדֻגְמָא: אִם בַּתַּלְמוּד תּוֹרָה אָסְרוּ לִרְכֹּב עַל אוֹפַנַּיִם, אוּלָם בַּבַּיִת בְּאֹפֶן עֶקְרוֹנִי לֹא מִתְנַגְּדִים לִרְכִיבָה עַל אוֹפַנַּיִם, וּמֵאָז וּמִתָּמִיד בְּנֵי הַבַּיִת רוֹכְבִים עַל אוֹפַנַּיִם - בְּמִקְרֶה זֶה בְּעָיַת הַיֶּלֶד הִיא "עַל הַגְּבוּל". מִצַּד אֶחָד זֶה אָסוּר מִשּׁוּם תַּקָּנוֹת הַתַּלְמוּד תּוֹרָה, וְלָכֵן יֵשׁ לוֹמַר לַיֶּלֶד שֶׁלֹא לִרְכֹּב, אוּלָם לְעֻמַּת זֹאת הַהוֹרִים וְגַם הַיֶּלֶד לֹא רוֹאִים שׁוּם פְּסוּל בִּרְכִיבָה עַל אוֹפַנַּיִם, וְהַיֶּלֶד מְאֹד מְמֻרְמָר מַדּוּעַ לֹא לִרְכֹּב עֲלֵיהֶם, וּבִפְרָט כַּאֲשֶׁר הוּא רוֹאֶה אֶת אֶחָיו שֶׁכֵּן רוֹכְבִים, וְאִם כֵּן, מַדּוּעַ לֶאֱסֹר בְּלִי טַעַם? וְעוֹד יוֹתֵר מַתְסִיס, כַּאֲשֶׁר יוֹדְעִים עַל תַּלְמוּד תּוֹרָה אַחֵר שֶׁאֵינוֹ אוֹסֵר לִרְכֹּב.

וְהַשְּׁאֵלָה הַנִּשְׁאֶלֶת: כֵּיצַד לְהִתְנַהֵג? אִם נֶאֱסֹר - יָצַרְנוּ תְּסִיסָה וּמֶרֶד אֵצֶל הַיֶּלֶד, וְאִם נַתִּיר - הַתַּלְמוּד תּוֹרָה יָבוֹא בִּתְבִיעָה וּתְלוּנָה מַדּוּעַ הִתַּרְנוּ?

אִם נִתְבּוֹנֵן, נִרְאֶה שֶׁהַבְּעָיָה הִיא, שֶׁהִכְנַסְנוּ אֶת הַמַּאֲבָק שֶׁל הַתַּלְמוּד תּוֹרָה תַּחַת חֲסוּתֵנוּ, וּבְעֶצֶם אֲנַחְנוּ נֶאֱבָקִים בְּתַקָּנָה שֶׁאֵינֶנּוּ רוֹאִים אוֹתָהּ כְּתַקָּנָה נְחוּצָה, וְלָכֵן קָשֶׁה לַיֶּלֶד שִׁבְעָתַיִם, שֶׁהֲרֵי הַיֶּלֶד רוֹאֶה כְּעֵין סְתִירָה בְּהַנְהָגַת הוֹרָיו: הֵם מַתִּירִים לְאֶחָיו לִרְכֹּב - וְעָלָיו אוֹסְרִים. וְהַטַּעַם שֶׁבְּכָל זֹאת אֲנַחְנוּ נֶאֱבָקִים, הוּא מִשּׁוּם שֶׁאֲנַחְנוּ רוֹצִים לְשַׁתֵּף פְּעֻלָּה עִם הַתַּלְמוּד תּוֹרָה שֶׁרוֹאֶה בְּתַקָּנָה זוֹ צֹרֶךְ, וּמִבְּחִינָה הֶגְיוֹנִית עָלֵינוּ לַעֲזֹר לַתַּלְמוּד תּוֹרָה, שֶׁאִם לֹא כֵן, הַתַּלְמוּד תּוֹרָה עָלוּל לְהַרְחִיק אֶת הַיֶּלֶד מֵהַתַּלְמוּד תּוֹרָה, וְגַם הַיֶּלֶד עָלוּל לְזַלְזֵל בְּסַמְכוּת הַתַּלְמוּד תּוֹרָה.

וּבְכֵן, כְּדֵי לְצַמְצֵם אֶת הַנִּגּוּד בֵּינֵינוּ לַיֶּלֶד, עָלֵינוּ לְהִזְדַּהוֹת עִם הַיֶּלֶד וְלוֹמַר לוֹ בְּפֵרוּשׁ שֶׁאֲנַחְנוּ בְּעַד שֶׁהוּא יִרְכַּב עַל אוֹפַנַּיִם, וַאֲנַחְנוּ מְבִינִים שֶׁזֶּה נִסָּיוֹן עֲבוּרוֹ שֶׁהוּא לֹא יִרְכַּב וְכוּ', אוּלָם אֵין לָנוּ יְכֹלֶת לֶאֱכֹף דַּעְתֵּנוּ עַל הַתַּלְמוּד תּוֹרָה. וְכֵיוָן שֶׁהַתַּלְמוּד תּוֹרָה מְבַקֵּשׁ שֶׁנַּקְפִּיד שֶׁאַתָּה לֹא תִרְכַּב, אֵין לָנוּ בְּרֵרָה, וַאֲנַחְנוּ צְרִיכִים לְהָבִין שֶׁהַתַּלְמוּד תּוֹרָה שָׁקַל אֶת הָעִנְיָן וְלֹא סְתָם אָסַר. וְגַם עָלֵינוּ לָדַעַת, שֶׁבְּכָל תַּלְמוּד תּוֹרָה יֵשׁ תַּקָּנוֹת מַחֲמִירוֹת בְּנוֹשֵׂא אֶחָד, וּלְעֻמַּת זֹאת בְּנוֹשֵׂא אַחֵר הֵם מַתִּירִים אֶת הָרְצוּעָה. וּכְשֵׁם שֶׁלָּנוּ יֵשׁ דֵּעָה - גַּם לָהֶם דֵּעָה בָּעִנְיָן, וְעָלֵינוּ לְכַבֵּד אֶת דַּעְתָּם, שֶׁהֲרֵי לֹא יִתָּכֵן שֶׁהַתַּלְמוּד תּוֹרָה יֵלֵךְ לְפִי הַנִּגּוּן שֶׁל כָּל הַהוֹרִים, אֵין מְצִיאוּת כָּזֹאת. אוּלָם אַדְּרַבָּה, אִם תַּצְלִיחַ לְהַשְׁפִּיעַ עַל הַנְהָלַת הַתַּלְמוּד תּוֹרָה לְהַתִּיר לְךָ לִרְכֹּב, אֲנַחְנוּ נִשְׂמַח לְאַפְשֵׁר לְךָ זֹאת.

בְּצוּרַת הַסְבָּרָה כָּזֹאת "הֶחֱזַרְנוּ אֶת הַכַּדּוּר" אֶל הַתַּלְמוּד תּוֹרָה, שֶׁהֲרֵי אָמַרְנוּ שֶׁאֲנַחְנוּ בְּעַד שֶׁיִּרְכַּב, וּמִמֵּילָא הַמֶּרֶד הִצְטַמְצֵם, וְגַם הַסְּתִירָה בְּהַנְהָגָתֵנוּ מְבֹאֶרֶת, וְעִם זֹאת אֲנַחְנוּ עוֹמְדִים עַל דַּעְתֵּנוּ. וְגַם סָבִיר מְאֹד שֶׁהַהִתְנַגְּדוּת לַהוֹרִים תִּקְטַן בְּהַרְבֵּה, שֶׁהֲרֵי אִם יֵשׁ מָקוֹם לְהִתְנַגֵּד, זֶה רַק עַל הַהַחְלָטָה שֶׁיֵּשׁ לְשַׁתֵּף פְּעֻלָּה עִם הַתַּלְמוּד תּוֹרָה [וְכַמּוּבָן שֶׁזֶּה רָחוֹק מֵהַדַּעַת שֶׁנִּתְנַגֵּד לַתַּלְמוּד תּוֹרָה], וְלֹא עַל עֶצֶם הַהִתְנַגְּדוּת שֶׁהוּא יִרְכַּב עַל הָאוֹפַנַּיִם, מֵאַחַר שֶׁהִבְהַרְנוּ לוֹ בָּאֵר הֵיטֵב שֶׁאֲנַחְנוּ בְּאֹפֶן עֶקְרוֹנִי בְּעַד שֶׁיִּרְכַּב עַל הָאוֹפַנַּיִם.

יֵשׁ לְצַיֵּן שֶׁבְּאֹפֶן עֶקְרוֹנִי לֹא רָצוּי לִהְיוֹת "הַשּׁוֹטֵר שֶׁל הַתַּלְמוּד תּוֹרָה". דְּהַיְנוּ, כַּאֲשֶׁר יֵשׁ בְּעָיוֹת שֶׁאֵינָן מְחַיְּבוֹת הִתְעָרְבוּת הַהוֹרִים, לְדֻגְמָא: אִם הַיֶּלֶד דִּבֵּר עִם חֲבֵרוֹ בְּאֶמְצַע הַשִּׁעוּר, זֶה דָּבָר מָצוּי שֶׁכָּל מְלַמֵּד מִתְמוֹדֵד אִתּוֹ, וְלָכֵן לֹא רָצוּי שֶׁהַהוֹרִים יִתְעָרְבוּ אוֹ יַעֲנִישׁוּ בִּמְקוֹם הַמְלַמֵּד. יֵשׁ לָתֵת לַמְלַמֵּד לְהִסְתַּדֵּר עִם הַבְּעָיָה, אֶלָּא אִם כֵּן זוֹ בְּעָיָה שֶׁהַהוֹרִים חוֹשְׁשִׁים שֶׁהִיא עֲלוּלָה לְהַחֲמִיר וְלִהְיוֹת חֲרִיגָה וּפוֹגַעַת בָּרוּחָנִיּוּת שֶׁל הַיֶּלֶד, כְּגוֹן חֲבֵרִים שֶׁאֵינָם לְרוּחַ הַבַּיִת, אוֹ שֶׁהַיֶּלֶד נֶעְלַם מֵהַשִּׁעוּרִים וְכַדּוֹמֶה. בְּמִקְרִים כְּגוֹן אֵלּוּ, הַהוֹרִים צְרִיכִים לְהִתְעָרֵב בְּאֹפֶן פָּעִיל בַּנַּעֲשֶׂה בַּתַּלְמוּד תּוֹרָה וּלְהַבִּיעַ לַיֶּלֶד אֶת מוֹרַת רוּחָם עַל עֶצֶם הַמַּעֲשֶׂה אוֹ הַחֲרִיגָה, וְלֹא כְּשׁוֹטְרִים עַל הַתַּלְמוּד תּוֹרָה. כַּמּוּבָן שֶׁיֵּשׁ לְהִשְׁתַּמֵּשׁ בְּכָל הַכֵּלִים הָעוֹמְדִים לִרְשׁוּתָם כְּדֵי לְתַקֵּן אֶת הַמְעֻוָּת, וְאֵין זֶה מֻגְבָּל רַק לְהַבָּעַת מוֹרַת רוּחַ.

דֻּגְמָא נוֹסֶפֶת: צִלְצוּל טֶלֶפוֹן. מֵעֵבֶר לַקַּו הַבֵּן: אִמָּא! אֲנִי רוֹצֶה לַחֲזֹר הַבַּיְתָה, לֹא רוֹצֶה לִלְמֹד, הַמְלַמֵּד הוֹצִיא אוֹתִי.

הָאִמָּא: מַדּוּעַ?

הַבֵּן: לֹא יוֹדֵעַ, הוּא רַק הֶחֱרִים לִי אֶת הַחֻמָּשׁ, וְאָמַר לִי שֶׁאֶלְמַד בְּלִי חֻמָּשׁ, וַאֲנִי לֹא הִסְכַּמְתִּי לִלְמֹד, וְאָז הוּא הוֹצִיא אוֹתִי.

הָאִמָּא: וּמַדּוּעַ הֶחֱרִים לְךָ אֶת הַחֻמָּשׁ?

הַבֵּן: לֹא יוֹדֵעַ!

עַד כָּאן תֹּכֶן הַשִּׂיחָה. מָה עוֹשִׂים? מָה הַבְּעָיָה?

רֵאשִׁית, הַבְּעָיָה הִיא, שֶׁלֹא תָמִיד הַדְּבָרִים מְדֻיָּקִים. לִפְעָמִים הַיֶּלֶד מַסְבִּיר רַק אֶת הַפְּרָטִים שֶׁלְּטוֹבָתוֹ, וְגַם אִם הוּא מְנַסֶּה לוֹמַר אֶת הָאֱמֶת כְּמוֹת שֶׁהִיא. מִכָּל מָקוֹם, רְאִיָּתוֹ מְאֹד מֻגְבֶּלֶת, וְהוּא עָלוּל בְּלִי כַּוָּנָה לְעַוֵּת אֶת מַהֲלַךְ הָעִנְיָנִים, מִשּׁוּם שֶׁכָּךְ הוּא רוֹאֶה זֹאת. שֵׁנִית, אֲנַחְנוּ לֹא מְבִינִים מַה הוֹלֵךְ, מִשּׁוּם שֶׁאִם אָכֵן כָּךְ הֵם פְּנֵי הַדְּבָרִים, זֶה נִרְאֶה מוּזָר שֶׁהַמְלַמֵּד לֹא הוֹאִיל בְּטוּבוֹ לְהַסְבִּיר לַיֶּלֶד מֶה עָשָׂה וְעַל מָה הַקֶּצֶף? הֲרֵי הַיֶּלֶד אֵינוֹ גָּאוֹן כָּל כָּךְ לְהָבִין תָּמִיד מַדּוּעַ הוּא נֶעֱנַשׁ עַל יְדֵי הַמְלַמֵּד, וְאִם נַצְדִּיק אֶת הַיֶּלֶד, אֲנַחְנוּ מַכְשִׁילִים אוֹתוֹ. הוּא עָלוּל לִרְאוֹת בִּדְבָרֵינוּ גִּבּוּי לְמַעֲשָׂיו, וְכַמּוּבָן שֶׁהַיֶּלֶד עָלוּל לְהָבִין שֶׁהוּא יָכוֹל לְהִתְמָרֵד נֶגֶד הַמְלַמֵּד כַּאֲשֶׁר נַרְאֶה לוֹ שֶׁהַמְלַמֵּד נָהַג שֶׁלֹא כַּשּׁוּרָה. נוּ, הוּא כְּבָר יִהְיֶה מְפַקֵּחַ שֶׁל הַמְלַמֵּד לְפָחוֹת לְעַצְמוֹ.

נוּ, מַה לַּעֲשׂוֹת?

לִגְעֹר בַּיֶּלֶד כְּדֵי לְהָפִיס דַּעְתּוֹ שֶׁל הַמְלַמֵּד - זֶה מַמָּשׁ קָרְבַּן עוֹלָה עַל מִזְבַּח הַמִּשְׁמַעַת. וּמַה גַּם, שֶׁהַיֶּלֶד עָלוּל לִרְאוֹת שֶׁהוֹרָיו לֹא מְנַסִּים לְהָבִין אוֹתוֹ וְהֵם גּוֹעֲרִים בּוֹ בְּצוּרָה שְׁרִירוּתִית, וְכַמּוּבָן שֶׁזֶּה לֹא תוֹרֵם לְאֵמוּן וּמִשְׁמַעַת הַיֶּלֶד לְהוֹרָיו.

וּבְכֵן, כְּדֵי לִפְתֹּר בְּעָיָה כָּזֹאת וְכַיּוֹצֵא בָהּ, תְּחִלָּה עָלֵינוּ לִשְׁמֹעַ אֶת כָּל הַפְּרָטִים מֵהַיֶּלֶד כְּדֵי לְהָבִין אֶת הֲלָךְ רוּחוֹ. אַחֲרֵי שֶׁשָּׁמַעְנוּ אוֹתוֹ, יֵשׁ לְנַסּוֹת לִדְלוֹת מִמֶּנּוּ אִם יֵשׁ עוֹד פְּרָטִים "שֶׁשָּׁכַח לוֹמַר", וְהַכֹּל יֵעָשֶׂה בְּצוּרָה בּוֹגֶרֶת וּמְכֻבֶּדֶת. אִם יֵשׁ אֶפְשָׁרוּת לְדַבֵּר עִם הַמְלַמֵּד, לִשְׁמֹעַ מִפִּיו מַה קָּרָה בְּדִיּוּק - מַה טּוֹב, כִּי בְּדֶרֶךְ כְּלָל אֲנַחְנוּ נִוָּכַח שֶׁיֵּשׁ עוֹד פְּרָטִים "שֶׁנִּשְׁכְּחוּ" מֵהַיֶּלֶד. [הֶעָרָה: יֵשׁ לְהַרְאוֹת לַמְלַמֵּד, שֶׁאֲנַחְנוּ מְעֻנְיָנִים לְשַׁתֵּף פְּעֻלָּה וּלְהַרְאוֹת לוֹ פָּנִים מַסְבִּירוֹת וְלֹא לְהֵרָאוֹת כִּמְפַקְּחִים שֶׁלּוֹ. אֶלָּא אַדְּרַבָּה, שֶׁאֲנַחְנוּ מַעֲרִיכִים אוֹתוֹ וְאֶת מַאֲמַצָּיו לְטוֹבַת הַבֵּן. בְּצוּרָה כָּזוֹ יֵשׁ אֵמוּן בֵּין הַהוֹרִים לַמְלַמֵּד, וּמִמֵּילָא הַטִּפּוּל יִהְיֶה תּוֹעַלְתִּי. הַמְלַמֵּד יִסְמֹךְ עַל הַהוֹרִים שֶׁאָכֵן הֵם יִהְיוּ לוֹ לְעֵזֶר. לְעֻמַּת זֹאת, כַּאֲשֶׁר פּוֹנִים לַמְלַמֵּד כִּמְפַקְּחִים אוֹ לְשֵׁם בִּקֹּרֶת, זֶה עָלוּל לִיצֹר לוֹ לַחַץ שֶׁיִּגְרֹם לוֹ שֶׁיְּנַסֶּה לְהַרְאוֹת אֶת הַצַּד הַשְּׁלִילִי שֶׁל הַיֶּלֶד, כְּדֵי שֶׁיּוּבַן מַדּוּעַ הוּא מַעֲנִישׁוֹ, וְהוּא לֹא יְנַסֶּה לִמְצֹא נְקֻדַּת זְכוּת.]

יֵשׁ לְהַבְטִיחַ לַמְלַמֵּד שֶׁהַדְּבָרִים יְטֻפְּלוּ עִם הַיֶּלֶד, וְעַל יְדֵי זֶה שֶׁאֲנַחְנוּ יוֹצְרִים קֶשֶׁר עִם הַמְלַמֵּד, אֲנַחְנוּ מוֹנְעִים מֵעַצְמֵנוּ מֶתַח מְיֻתָּר, דְּהַיְנוּ, פִּעְנוּחַ הַסִּבָּה שֶׁהַמְלַמֵּד הוֹצִיא אֶת הַיֶּלֶד.

וְאִם אָכֵן דִּבְרֵי הַיֶּלֶד נְכוֹנִים שֶׁאֵין סִבָּה מֻצְדֶּקֶת, הִרְוַחְנוּ שֶׁאֲנַחְנוּ בְּטוּחִים שֶׁאֲנַחְנוּ יוֹדְעִים מָה הָעִלָּה לְהוֹצָאַת הַיֶּלֶד מֵהַכִּתָּה, וְכַמּוּבָן נוּכַל לִפְעֹל בְּהֶתְאֵם בְּבִטָּחוֹן גָּמוּר שֶׁאֲנַחְנוּ מְטַפְּלִים בָּעֻבְדָּה. אוּלָם, אִם אֵין אֶפְשָׁרוּת לְדַבֵּר עִם הַמְלַמֵּד - אֵין זֶה קְרִיטִי, אֶפְשָׁר לְהַמְתִּין עַד הָעֶרֶב שֶׁאָז יִתְפַּנֶּה הַמְלַמֵּד. וּמַה לּוֹמַר לַיֶּלֶד?

תְּשׁוּבָה: יֵשׁ לְהַסְבִּיר לוֹ שֶׁהוּא חַיָּב לִשְׁמֹעַ לְקוֹל הַמְלַמֵּד גַּם כַּאֲשֶׁר לֹא נִרְאֵית לוֹ הַהִתְנַהֲגוּת שֶׁל הַמְלַמֵּד, כִּי לֹא יַעֲלֶה עַל הַדַּעַת שֶׁכָּל אֶחָד יִנְהַג כְּפִי מַה שֶּׁנִּרְאֶה לוֹ. נְתָאֵר לָנוּ שֶׁשּׁוֹטֵר תְּנוּעָה מְכַוֵּן אֶת הַתְּנוּעָה לְצַד שְׂמֹאל - וְאֶחָד מֵהַנֶּהָגִים מַגִּיעַ לְמַסְקָנָא שֶׁהַשּׁוֹטֵר טוֹעֶה. הַאִם יַעֲלֶה עַל דַּעְתּוֹ לִפְנוֹת יָמִינָה בְּנִגּוּד לְהוֹרָאַת הַשּׁוֹטֵר?! וַדַּאי שֶׁלֹא! שֶׁאִם כֵּן, לֹא יִהְיֶה סֵדֶר בַּכְּבִישׁ. אֶלָּא בְּכָל מִקְרֶה הוּא חַיָּב לְצַיֵּת, וְאִם יֵשׁ לוֹ תְּלוּנָה, הוּא יוּכַל לְהִתְלוֹנֵן, לְאַחַר שֶׁבִּצַּע אֶת הוֹרָאַת הַשּׁוֹטֵר.

לְהַבְדִּיל בְּאוֹתָהּ מִדָּה, הַמְלַמֵּד הוּא מְכַוֵּן אֶת הַתַּלְמִידִים, וְעַל כֻּלָּם לְצַיֵּת לְהוֹרָאוֹתָיו. וְגַם אִם יֶשְׁנָהּ הוֹרָאָה מְסֻיֶּמֶת שֶׁלֹא נִרְאֵית לָהֶם. וְכֵן אִם יֵשׁ לָהֶם תְּלֻנָּה, עֲלֵיהֶם לְבַצֵּעַ אֶת הַהוֹרָאוֹת [לְמַעֵט מִקְרִים שֶׁיְּכוֹלִים לְהָסֵב נֶזֶק שֶׁל מַמָּשׁ] וְרַק אַחַר כָּךְ לְהִתְלוֹנֵן.

וּמַה הִרְוַחְנוּ בַּמַּהֲלָכִים הָאֵלֶּה?

א. חָסַכְנוּ אֶת הַוִּכּוּחַ הַיָּשִׁיר, שֶׁבְּעֶצֶם אֵין לָנוּ יְדִיעָה מַסְפֶּקֶת בַּפְּרָטִים, וְגַם אֵין זֶה זְמַן מַתְאִים.

ב. אֲנַחְנוּ מַנְחִים עִקָּרוֹן שֶׁמּוֹנֵעַ לָנוּ הַרְבֵּה בְּעָיוֹת שֶׁל אִי הֲבָנוֹת מֵעֵין אֵלֶּה, וְאֵין סוֹף לְצוּרוֹת שֶׁל בְּעָיוֹת, אֲבָל בָּעִקָּרוֹן הַזֶּה אֲנַחְנוּ מוֹנְעִים אוֹתָם.

ג. אֲנַחְנוּ מוֹנְעִים קוֹנְפְלִיקְט בֵּינֵינוּ לְבֵין הַיֶּלֶד שֶׁאֵינוֹ רָצוּי, הֱיוֹת וּגְעָרָה לְלֹא כִּסּוּי אֵין לָהּ תּוֹעֶלֶת. וּלְעֻמַּת זֹאת, אִם דָּחִינוּ אֶת הַדִּיּוּן לַזְּמַן הַנָּכוֹן, כַּאֲשֶׁר אֲנַחְנוּ מוּכָנִים הֵיטֵב - הַשִּׁפּוּט וְהַתּוֹצָאוֹת יִהְיוּ הַרְבֵּה יוֹתֵר מוֹעִילִים.

{{אֵיזֶהוּ חָכָם? הָרוֹאֶה אֶת הַנּוֹלָד (תמיד לב ע"א).}}

~ תלות, תמיכה, התמודדות, עצמאות

אִם נִפְתֹּר לַיֶּלֶד אֶת בְּעָיוֹתָיו, זֶה עָלוּל לִגְרֹם לִתְלוּת לֹא בְּרִיאָה בַּהוֹרִים. וְאִם נִתְעַלֵּם מִבְּעָיוֹת הַיֶּלֶד, הוּא עָלוּל לְהִתְיָאֵשׁ, מִשּׁוּם שֶׁקָּשֶׁה לוֹ מְאֹד וְאוּלַי זֶה מֵעֵבֶר לִיכָלְתּוֹ. הַדֶּרֶךְ הַמְמֻצַּעַת הִיא הָרְצוּיָה, דְּהַיְנוּ לַעֲזֹר לוֹ בִּמְגַמָּה שֶׁיַּגִּיעַ לְמַצָּב שֶׁל "חַי נוֹשֵׂא אֶת עַצְמוֹ" (להלן דוגמאות).

פְּעָמִים רַבּוֹת שׁוֹמְעִים אֲנַחְנוּ בְּהַרְצָאוֹת חִנּוּכִיּוֹת שֶׁלֹא כְּדַאי לְהִתְעָרֵב הַרְבֵּה בְּחַיֵּי הַיֶּלֶד, וְאִם יֵשׁ לוֹ בְּעָיָה, יֵשׁ לָתֵת לוֹ לְהִתְמוֹדֵד לְבַד. הוּא צָרִיךְ לִהְיוֹת עַצְמָאִי, אָסוּר לוֹ לִהְיוֹת תְּלוּתִי.

וּלְעֻמַּת זֹאת שׁוֹמְעִים אֲנַחְנוּ מִמְּנַהֲלֵי וּמוֹרֵי בָּתֵּי הַסֵּפֶר שֶׁיֵּשׁ לִלְמֹד עִם הַיְלָדִים, לְהִתְעַנְיֵן מַה קּוֹרֶה אִתָּם וְלַעֲזֹר לָהֶם, מִשּׁוּם שֶׁבִּלְעֲדֵי זֶה, עָלוּל הַיֶּלֶד לְהִדַּרְדֵּר.

וְהַשְּׁאֵלָה הִיא, הֲרֵי זֶה שְׁנֵי הֲפָכִים. צַד אֶחָד אוֹמֵר לָתֵת לַיֶּלֶד לְהִסְתַּדֵּר בְּכֹחוֹת עַצְמוֹ, וּלְעֻמָּתוֹ הַצַּד הָאַחֵר מַתְרִיעַ עַל אִי שִׁתּוּף פְּעֻלָּה עִם הַיֶּלֶד.

מָה הַנָּכוֹן?

תְּשׁוּבָה: שְׁתֵּי הַגִּישׁוֹת צוֹדְקוֹת.

נַרְחִיב אֶת הַדְּבָרִים:

כֻּלָּנוּ מַסְכִּימִים שֶׁהַמַּטָּרָה הִיא הַהַצְלָחָה בְּחִנּוּךְ הַיֶּלֶד, וַאֲנַחְנוּ מְחַפְּשִׂים כֵּלִים וּדְרָכִים כְּדֵי לְיַשֵּׂם זֹאת. אִם הַיֶּלֶד יִהְיֶה תָּלוּי בְּכָל צַעַד בְּהוֹרָיו, הוּא לֹא יוּכַל לְהִתְקַדֵּם לְבַדּוֹ. זוֹ תְלוּת לֹא רְצוּיָה, שֶׁהֲרֵי זֶה גוֹרֵם לַיֶּלֶד נִוּוּן. הוּא לֹא יְנַסֶּה לְהִתְמוֹדֵד, וּמִמֵּילָא יִהְיֶה תְלוּתִי כָּל חַיָּיו, וְאַדְּרַבָּה - לֹא דַּי שֶׁאֲנַחְנוּ לֹא עוֹזְרִים לוֹ, אֶלָּא עוֹד אֲנַחְנוּ מַחֲרִיפִים אֶת הַבְּעָיָה. הַיֶּלֶד לֹא מִתְקַדֵּם בְּצוּרָה נוֹרְמָלִית בְּכֹחוֹת עַצְמוֹ, וּמִמֵּילָא גָּדֵל פַּעַר הַיְכֹלֶת הָעַצְמִית בֵּינוֹ לְבֵין שְׁאָר בְּנֵי גִילוֹ, וְכַמּוּבָן שֶׁאָז הוּא דּוֹרֵשׁ תְּמִיכָה יוֹתֵר גְּדוֹלָה וְכֵן הָלְאָה. כְּכָל שֶׁהוּא גָּדֵל - מַחֲרִיפָה הַבְּעָיָה. הַיֶּלֶד נַעֲשֶׂה כְּמוֹ נָכֶה שֶׁצָּרִיךְ קַבַּיִם.

לְדֻגְמָא: הֲכָנַת שִׁעוּרֵי בַּיִת.

אִם הַיֶּלֶד חוֹזֵר מֵהַתַּלְמוּד תּוֹרָה וְאוֹמֵר: "אִמָּא, אֲנִי לֹא יוֹדֵעַ לַעֲשׂוֹת שִׁעוּרִים." הָאִמָּא הָרַחֲמָנִית אוֹמֶרֶת לוֹ: "בְּנִי מַחֲמַדִּי, בּוֹא אֲנִי אֶעֱזֹר לְךָ, מָה הַשְּׁאֵלָה הָרִאשׁוֹנָה?" הַיֶּלֶד קוֹרֵא אֶת הַשְּׁאֵלָה, וְהָאִמָּא מַכְתִּיבָה אֶת הַתְּשׁוּבָה, וְכֵן הָלְאָה. אָמְנָם הַיֶּלֶד נֶעֱזָר, הוּא בָּא לַתַּלְמוּד תּוֹרָה מוּכָן עִם שִׁעוּרֵי הַבַּיִת, אֲבָל אֵינוֹ יוֹדֵעַ אֶת הַנִּלְמָד, וְהַבְּעָיָה תַּחֲרִיף מִיּוֹם לְיוֹם, עַד שֶׁהַבּוּרוּת שֶׁל הַיֶּלֶד תֵּרָאֶה לְעֵין כֹּל. וּבְעֶצֶם, בִּמְקוֹם לַעֲזֹר לַיֶּלֶד - הָאִמָּא גָּרְמָה לוֹ נֶזֶק. הַיֶּלֶד נַעֲשֶׂה עַצְלָן יוֹתֵר, וְהַפַּעַר בֵּינוֹ לַכִּתָּה גָּדֵל, וּבְכָךְ הִשַּׂגְנוּ הֵפֶךְ הַמַּטָּרָה.

כָּךְ גַּם כַּאֲשֶׁר הַיֶּלֶד מִסְתַּכְסֵךְ עִם חֲבֵרָיו בַּכִּתָּה, הַהוֹרִים יוֹצְאִים לְהָגֵן עַל יַלְדָּם בְּחֵרוּף נֶפֶשׁ בְּצוּרָה עִוֶּרֶת: מִי יָעֵז לְהַצִּיק לְיַלְדָּם? הֵם לֹא מְנַסִּים לְבָרֵר מִי צוֹדֵק. אוֹתָם מְעַנְיֵן שֶׁאָסוּר שֶׁהַיֶּלֶד שֶׁלָּהֶם יָבוֹא עָצוּב, וְקַל וָחֹמֶר בּוֹכֶה מֵהַתַּלְמוּד תּוֹרָה.

הַאִם הֵם פָּתְרוּ אֶת הַבְּעָיָה?

לֹא וָלֹא!

הַיֶּלֶד לוֹמֵד שֶׁיֵּשׁ לוֹ "עֶזְרָה רִאשׁוֹנָה" בְּכָל מִקְרֶה. הוּא לֹא מְנַסֶּה לִבְדֹּק אֶת עַצְמוֹ אִם אָכֵן הוּא צוֹדֵק. הוּא יוֹדֵעַ, שֶׁכַּאֲשֶׁר תִּהְיֶה בְּעָיָה, יֵשׁ לוֹ כְּבָר "גַּב" חָזָק, הֲגַנָּה בְּטוּחָה בְּכָל מִקְרֶה. כָּךְ גָּדֵל יֶלֶד אָנֹכִיִּי וַחֲסַר אַחֲרָיוּת, וַאֲפִלּוּ מִסְכֵּן.

לְעֻמַּת זֹאת, אִם בַּמִּקְרֶה הָרִאשׁוֹן, כַּאֲשֶׁר הַיֶּלֶד אוֹמֵר שֶׁאֵינוֹ יוֹדֵעַ לְהָכִין אֶת שִׁעוּרֵי הַבַּיִת, הָאִמָּא תַּעֲנֶה: "זוֹ לֹא הַבְּעָיָה שֶׁלִּי," "תִּשְׁבֹּר אֶת הָרֹאשׁ לְבַד," אוֹ "תִּסְתַּדֵּר לְבַד," וְאַף עַל פִּי שֶׁהַיֶּלֶד לֹא הִצְלִיחַ, הָאִמָּא לֹא מִתְיַחֶסֶת. אָמְנָם הָאִמָּא נוֹתֶנֶת לוֹ "עַצְמָאוּת", אֲבָל עַצְמָאוּת מְסֻכֶּנֶת, מִשּׁוּם שֶׁפְּעָמִים לֹא מְעַטּוֹת יֵשׁ סִבָּה טוֹבָה שֶׁהַיֶּלֶד לֹא יֵדַע לְהָכִין אֶת שִׁעוּרֵי הַבַּיִת; אִם מִשּׁוּם שֶׁהַחֹמֶר הָיָה קָשֶׁה מְעַט לְעֻמַּת הֲבָנָתוֹ, וְאִם מִשּׁוּם שֶׁהָיוּ לוֹ הַפְרָעוֹת כְּגוֹן עֲיֵפוּת, אוֹ יֶלֶד שֶׁפִּתָּה אוֹתוֹ וְשִׂחֵק אִתּוֹ וְכַדּוֹמֶה. אֵיךְ שֶׁלֹא יִהְיֶה, הַיֶּלֶד יָבוֹא לֹא מוּכָן וְלֹא יוֹדֵעַ, מִמֵּילָא גַּם לַמָּחֳרָת הוּא לֹא יֵדַע, וְהָאִמָּא עוֹמֶדֶת עַל שֶׁלָּהּ שֶׁהוּא צָרִיךְ לְהִתְמוֹדֵד לְבַד, וְכָךְ הַיֶּלֶד נִכְנָס לְמַלְכֹּדֶת עַד שֶׁהוּא מִתְיָאֵשׁ, וְאָז הַמְלַמֵּד מֵרִיץ מִכְתָּב לְהַזְמָנַת הוֹרִים, וְהִנֵּה לָנוּ בְּעָיָה!

כָּךְ גַּם עִם הַמִּקְרֶה הַשֵּׁנִי. הַיֶּלֶד מִסְתַּכְסֵךְ עִם חֲבֵרָיו - וְלַהוֹרִים לֹא אִכְפַּת. הֲרֵי הוּא צָרִיךְ לְהִסְתַּדֵּר לְבַד - הֵם טוֹעֲנִים. הַיֶּלֶד פּוֹעֵל לְפִי הֲבָנָתוֹ, וְאִם הוּא לֹא מַצְלִיחַ לִגְבֹּר אוֹ לִפְתֹּר אֶת הַבְּעָיָה, וְלֹא חֲסֵרוֹת סִבּוֹת טוֹבוֹת לְכָךְ, כְּגוֹן שֶׁמְּדֻבָּר בְּיֶלֶד גָּדוֹל מִמֶּנּוּ שֶׁלֹא חֻנַּךְ עַל צַו הַתּוֹרָה "וְאָהַבְתָּ לְרֵעֲךָ כָּמוֹךָ", אוֹ שֶׁזּוֹ קְבוּצַת יְלָדִים וְכַדּוֹמֶה - אָז הַיֶּלֶד נִמְצָא בְּמַשְׁבֵּר חֶבְרָתִי וְאוּלַי גָרוּעַ מִזֶּה. שׁוּב, בְּדֶרֶךְ זוֹ, בִּשְׁנֵי הַמִּקְרִים הִגַּעְנוּ לְמַטָּרָה הֲפוּכָה.

הַדֶּרֶךְ הַנְּכוֹנָה הִיא הַדֶּרֶךְ הַמְמֻצַּעַת:

בַּמִּקְרֶה הָרִאשׁוֹן יֵשׁ לוֹמַר לַיֶּלֶד: תְּנַסֶּה בְּכֹחוֹת עַצְמְךָ, וּבְמַה שֶּׁיֵּשׁ לְךָ סָפֵק - תַּעֲשֶׂה בְּעַצְמְךָ אֵיךְ שֶׁאַתָּה מֵבִין, וְאַחַר כָּךְ תַּרְאֶה לִי. וְאִם רָאִינוּ שֶׁהוּא פָּתַר נְכוֹנָה - הִנֵּה מַה טּוֹב, וְאִם לֹא - יֵשׁ לִרְאוֹת מֵהֵיכָן טָעוּת הַיֶּלֶד נוֹבַעַת, וּלְנַסּוֹת לְהַסְבִּיר לוֹ אֶת הַתְּשׁוּבָה שֶׁתִּתְיַשֵּׁב עַל לִבּוֹ, וְאָז לָתֵת לוֹ לְכָתְבָהּ.

בְּצוּרָה כָּזוֹ אֲנַחְנוּ לִמַּדְנוּ אוֹתוֹ אֶת הַחֹמֶר, וְעִם זֹאת גַּם עוֹדַדְנוּ אוֹתוֹ לְהִתְאַמֵּץ לְבַד, וְנוֹסָף לְכָךְ - מָנַעְנוּ אֶת הַבְּעָיָה שֶׁלַּמָּחֳרָת הוּא לֹא יֵדַע אֶת הַנִּלְמָד. זֹאת וְעוֹד, אֲנַחְנוּ כְּבָר עוֹקְבִים בְּצוּרָה נְכוֹנָה אַחַר הִתְקַדְּמוּת הַיֶּלֶד עַל כָּל הַמִּשְׁתַּמֵּעַ מִכָּךְ, וְאִם בֶּאֱמֶת נִרְאֶה שֶׁהַיֶּלֶד לֹא מִתְאַמֵּץ כִּדְבָעֵי, נוּכַל לְהָעִיר לִתְשׂוּמַת לִבּוֹ שֶׁעָלָיו לְהִשְׁתַּדֵּל יוֹתֵר.

כָּךְ גַּם בַּמִּקְרֶה עִם הַיֶּלֶד שֶׁהִסְתַּכְסֵךְ עִם חֲבֵרָיו. רֵאשִׁית, יֵשׁ לִשְׁמֹעַ אֶת פְּרָטֵי הַמִּקְרֶה וּלְנַסּוֹת לְהָבִין אֶת הַפְּרָטִים לַאֲשׁוּרָם, אַחַר כָּךְ יֵשׁ לָדוּן עִם הַיֶּלֶד בְּכִוּוּן מַחֲשַׁבְתָּם שֶׁל חֲבֵרָיו. לֹא לְהַצְדִּיקָם, אֶלָּא רַק לְנַסּוֹת לְהָבִין מַדּוּעַ הֵם הִתְנַכְּלוּ אֵלָיו, הֲרֵי לֹא יִתָּכֵן שֶׁאֵין לָהֶם שׁוּם סִבָּה. אָמְנָם יָכוֹל לִהְיוֹת מְאֹד שֶׁהַסִּבָּה לֹא צוֹדֶקֶת, אוּלָם וַדַּאי שֶׁיֵּשׁ לָהֶם סִבָּה. וּבְכֵן, נְנַסֶּה לְנַתֵּחַ אֶת הַטַּעַם שֶׁגָּרַם לַחֲבֵרָיו לְהִסְתַּכְסֵךְ אִתּוֹ, זֶה יִפְתַּח לוֹ אֶת הָעֵינַיִם, וְיַעֲזֹר לוֹ לְהָבִין אֶת הַשֵּׁנִי, וַאֲפִלּוּ לְהַצְדִּיק אֶת חֲבֵרָיו.

לְאַחַר שֶׁמָּצָאנוּ אֶת סִבּוֹת שְׁנֵי הַצְּדָדִים, דְּהַיְנוּ שֶׁלּוֹ וְשֶׁל חֲבֵרָיו, יֵשׁ לְנַתֵּחַ הַאִם כְּדַאי בִּשְׁבִיל זֶה לָרִיב. בְּדֶרֶךְ כְּלָל הַדֵּעוֹת אֵינָן רְחוֹקוֹת, אֶלָּא הָעִנְיָן הוּא שֶׁכָּל אֶחָד לֹא נִסָּה לְהָבִין אֶת הַצַּד שֶׁכְּנֶגֶד, וּמִמֵּילָא פֹּעַל יוֹצֵא שֶׁהַיֶּלֶד יָבִין שֶׁלֹא הָיָה כְּדַאי. וְאִם כֵּן, יֵשׁ לְשַׁדֵּר לַיֶּלֶד: אֲפִלּוּ שֶׁאַתָּה צוֹדֵק, אֵין זֶה כְּדַאי לְהִתְקָרֵב לְמִקְרִים שֶׁכָּאֵלֶּה, וְיֵשׁ לִבְרֹחַ מֵהֶם כְּבוֹרֵחַ מֵהָאֵשׁ.

אָמְנָם, יֵשׁ לְהַבְהִיר, שֶׁאֵין לִשְׁלֹל בְּכָל מִקְרֶה אֶת הִתְנַהֲגוּתוֹ, וְגַם כַּאֲשֶׁר הֶחְלַטְנוּ שֶׁהוּא טָעָה, יֵשׁ לְהַרְאוֹת שֶׁהַדָּבָר נִשְׁקָל בְּכֹבֶד רֹאשׁ וְלֹא כִּלְאַחַר יָד, וְלָכֵן יֵשׁ לְהִתְעַכֵּב מְעַט, לְהַרְאוֹת שֶׁאֲנַחְנוּ חוֹשְׁבִים וְשׁוֹקְלִים אֶת דְּבָרָיו בִּרְצִינוּת. וְאַף עַל פִּי שֶׁאֲנַחְנוּ בְּטוּחִים בְּצִדְקָתֵנוּ וְאָכֵן זוֹ הָאֱמֶת, מִכָּל מָקוֹם, הַיֶּלֶד צָרִיךְ לְהָבִין וּלְהַאֲמִין שֶׁהַחְלָטָתֵנוּ אָכֵן אַחֲרָאִית, וְגַם זֶה יִמְנַע מַחֲשָׁבָה מֵהַיֶּלֶד שֶׁאֲנַחְנוּ דַּנּוּ אִתּוֹ רַק כְּדֵי לִדְחוֹת דְּבָרָיו, שֶׁאִם הוּא יַחְשֹׁב כָּךְ, זֶה עָלוּל לְאַבֵּד אֶת הָאֵמוּן שֶׁל הַיֶּלֶד בְּהוֹרָיו וְאֶת הָרָצוֹן לִשְׁמֹעַ מֵהוֹרָיו, מִשּׁוּם שֶׁהוּא יוֹדֵעַ מֵרֹאשׁ אֶת "הַתּוֹצָאָה", שֶׁהִיא כִשְׁלוֹנוֹ.

וּבְכֵן, נִמְצֵאנוּ לְמֵדִים, שֶׁבְּצוּרַת דִּיּוּן שֶׁכָּזֹאת אֲנַחְנוּ יוֹדְעִים לְנָכוֹן מַה מַּצָּבוֹ, נוֹתְנִים לוֹ תְּמִיכָה - וְגַם מְעוֹדְדִים אוֹתוֹ לְהִתְמוֹדֵד בְּצוּרָה נְכוֹנָה.

וִיהִי רָצוֹן שֶׁיִּתְקַיֵּם בָּנוּ הַכָּתוּב: "בְּנִי אִם חָכַם לִבֶּךָ יִשְׂמַח לִבִּי גַם אָנִי" (משלי כג, טו).

~ פעמים שאתה מתעלם

{P יֵשׁ פְּעָמִים שֶׁכְּדַאי לְהִתְעַלֵּם מֵהִתְנַהֲגוּת לֹא רְצוּיָה, כְּגוֹן אִם זוֹ בְּעָיָה כִּתָּתִית שֶׁאֵין לַמְלַמֵּד שְׁלִיטָה. אוּלָם זֶה דַּוְקָא בִּבְעָיוֹת שֶׁאֵינָן עֶרְכִּיּוֹת. בְּרַם, כַּאֲשֶׁר מְדֻבָּר בִּבְעָיוֹת עֶרְכִּיּוֹת, יֵשׁ לְהִשְׁתַּמֵּשׁ בְּכָל הָאֶמְצָעִים הַחִנּוּכִיִּים שֶׁעוֹמְדִים לִרְשׁוּתֵנוּ לְתַקֵּן זֹאת.}

מִלְּבַד מַה שֶּׁהִזְכַּרְנוּ לְעֵיל בְּנוֹשֵׂא תְמִיכָה וְהִתְמוֹדְדוּת - יֵשׁ מִקְרִים שֶׁעַל הַהוֹרִים לְהִתְעַלֵּם, אַף עַל פִּי שֶׁלְּדַעְתָּם יֵשׁ בְּהִתְנַהֲגוּת הַבֵּן מַשֶּׁהוּ שֶׁלֹא כַּשּׁוּרָה.

לְדֻגְמָא: יָדוּעַ וּמְפֻרְסָם, שֶׁלֹא כָּל הַמְלַמְּדִים נוֹהֲגִים בְּשִׁיטָה זֵהָה. יֵשׁ מְלַמֵּד קַפְּדָן וְיֵשׁ פָּחוֹת, וְיֵשׁ מְלַמֵּד שֶׁהוּא רַךְ מְאֹד. וְהִנֵּה, הוֹרִים אִכְפָּתִיִּים נִתְקָלִים בִּמְלַמֵּד שֶׁהוּא וַתְּרָן, וְאֶצְלוֹ יֵשׁ הִתְנַהֲגוּת שֶׁנִּרְאֵית כְּזִלְזוּל בָּרַב אוֹ כְּחֹסֶר מִשְׁמַעַת. הַיְלָדִים מְדַבְּרִים בַּכִּתָּה, מְאַחֲרִים לַשִּׁעוּר, אֵין מַעֲקָב אַחֲרֵי שִׁעוּרֵי הַבַּיִת וְכוּ'.

זֶה חוֹרֶה לַהוֹרִים שֶׁיַּלְדָּם מַגִּיעַ בְּאִחוּר וְאֵינוֹ מֵכִין כִּדְבָעֵי אֶת שִׁעוּרָיו, וְעוֹד כַּיּוֹצֵא בָּזֶה. הַשְּׁאֵלָה הִיא: הַאִם עֲלֵיהֶם לְאַלֵּף אֶת הַיֶּלֶד לְהַגִּיעַ בַּזְּמַן, לְהָכִין אֶת שִׁעוּרָיו? הַתְּשׁוּבָה: וַדַּאי שֶׁרָצוּי לְדַבֵּר עַל לִבּוֹ שֶׁיָּכִין אֶת שִׁעוּרָיו וְשֶׁיַּגִּיעַ בַּזְּמַן לַשִּׁעוּר, אוּלָם כֵּיוָן שֶׁזּוֹ "מַחֲלָה כִּתָּתִית", אֵין לִנְקֹט בַּעֲנִישָׁה נֶגֶד הַיֶּלֶד, מִשּׁוּם שֶׁבְּיַחַס לַכִּתָּה הוּא נוֹרְמָלִי, וְכָאן נִרְאֶה כְּאִלּוּ מְבַקְשִׁים מִמֶּנּוּ "חֲסִידוּת". מַה יַּעֲשֶׂה הַבֵּן וְלֹא יֶחֱטָא?! הֲרֵי רֻבָּם כְּכֻלָּם לֹא מְכִינִים שִׁעוּרֵי בַּיִת! הַבְּעָיָה מַתְחִילָה מֵהַמְלַמֵּד וְלֹא מֵהַבֵּן. הַמְלַמֵּד מַעֲבִיר מְסָרִים, שֶׁלְּהַגִּיעַ לַשִּׁעוּר בַּזְּמַן אוֹ לְהָכִין שִׁעוּרֵי בַּיִת, אֵין זֶה חָשׁוּב כָּל כָּךְ. וְהָרְאָיָה לְכָךְ הִיא, שֶׁהֲרֵי הוּא לֹא מִתְנַגֵּד בְּצוּרָה נֶחֱרֶצֶת לַתּוֹפָעוֹת הַנַּ"ל.

נוּ, אָז מָה עוֹשִׂים? הַאִם נַשְׁאִיר כָּךְ אֶת הַיֶּלֶד שָׁנָה שְׁלֵמָה "קָרְבַּן עוֹלָה" לַמְלַמֵּד? הֲרֵי הוּא עָלוּל לְהִדַּרְדֵּר מוּסָרִית!

הַתְּשׁוּבָה הִיא: יֵשׁ לִפְנוֹת לְכָל מִי שֶׁיָּכוֹל לְתַקֵּן אֶת הַבְּעָיָה, שֶׁהוּא הַמְלַמֵּד. אִם נִתָּן לְכַתְּחִלָּה, יֵשׁ לְדַבֵּר עִם הַמְלַמֵּד בַּצּוּרָה הָרְאוּיָה בְּכָבוֹד רַב עַל דַּאֲגָתֵנוּ מֵהַנַּ"ל וְכוּ', וְאִם רוֹאִים שֶׁאֵין שִׁנּוּי, פּוֹנִים לַמְנַהֵל, וְכֵן הָלְאָה לַדְּרָגִים הַגְּבוֹהִים, בְּמַטָּרָה לְשַׁנּוֹת אֶת אֳפִי הַכִּתָּה.

מִכָּל מָקוֹם, צָרִיךְ לְהַדְגִּישׁ, שֶׁאֵין לִהְיוֹת "שׁוֹטֵר" שֶׁל הַמְלַמֵּד, וּמִמֵּילָא מוּבָן שֶׁאֵין לְהַעֲנִישׁ בִּמְקוֹמוֹ. נָכוֹן, זֶה קָשֶׁה לִרְאוֹת שֶׁיֶּלֶד לֹא מַגִּיעַ בַּזְּמַן וְלֹא מֵכִין הֵיטֵב אֶת שִׁעוּרֵי הַבַּיִת, אֲבָל זֶה תְּחוּם שֶׁל הַתַּלְמוּד תּוֹרָה, שֶׁהוּא נָתַן אֶת שִׁעוּרֵי הַבַּיִת, וְלָכֵן אָסוּר לָנוּ לִהְיוֹת "הַשּׁוֹטְרִים שֶׁלּוֹ" בַּמִּקְרֶה הַבִּלְתִּי נוֹרְמָלִי הַנַּ"ל.

אָמְנָם, אִם רוֹאִים שֶׁהַיֶּלֶד לֹא מִתְפַּלֵּל כְּמוֹ שֶׁצָּרִיךְ, עָלֵינוּ לַעֲמֹד עַל כָּךְ שֶׁיִּתְפַּלֵּל כַּיָּאוּת, מִשּׁוּם שֶׁזֶּה נוֹשֵׂא עֶקְרוֹנִי שֶׁאֲנַחְנוּ מְחַנְּכִים אֶת הַיֶּלֶד לְהִתְפַּלֵּל מִתּוֹךְ יִרְאַת שָׁמַיִם. וְלָכֵן, אַף עַל פִּי שֶׁאֲנַחְנוּ יוֹדְעִים, לְצַעֲרֵנוּ, שֶׁהָרַב לֹא מַקְפִּיד כְּמוֹ שֶׁצָּרִיךְ, מִכָּל מָקוֹם, עָלֵינוּ לְהַקְפִּיד בַּבַּיִת שֶׁיִּתְפַּלֵּל בְּצוּרָה טוֹבָה בְּיוֹתֵר לְלֹא פְּשָׁרוֹת. זֶה נוֹשֵׂא שֶׁלָּנוּ שֶׁאֵינוֹ קָשׁוּר בְּהֶכְרֵחַ לַתַּלְמוּד תּוֹרָה, אִם כִּי הַתַּלְמוּד תּוֹרָה יָכוֹל לִהְיוֹת לָנוּ לְעֵזֶר.

לְסִכּוּם: אִם מְדֻבָּר בִּפְרָטִים עֶקְרוֹנִיִּים, כְּגוֹן: תְּפִלָּה, בְּרָכוֹת, לְבוּשׁ וְכַדּוֹמֶה, שֶׁגַּם בִּלְעֲדֵי הַתַּלְמוּד תּוֹרָה אֲנַחְנוּ מַקְפִּידִים שֶׁהַיְלָדִים שֶׁלָּנוּ יִתְקַדְּמוּ בָהֶם, אָז כַּמּוּבָן שֶׁעָלֵינוּ לְהִתְעָרֵב וְלֹא לָתֵת לַיֶּלֶד לָלֶכֶת בִּשְׁרִירוּת לִבּוֹ. יֵשׁ לְחַנְּכוֹ בְּכָל הָאֶמְצָעִים הַחִנּוּכִיִּים הָעוֹמְדִים לִרְשׁוּתֵנוּ לְקַיֵּם אֶת הָעֶקְרוֹנוֹת שֶׁהִנְהַגְנוּ, וַאֲפִלּוּ שֶׁזֶּה "נֶגֶד הַזֶּרֶם".

אוּלָם, אִם מְדֻבָּר בִּדְבָרִים שֶׁאֵינָם עֶקְרוֹנִיִּים וְהֵם לְמַעֲשֶׂה בִּתְחוּם הַתַּלְמוּד תּוֹרָה, כְּגוֹן: אֵחוּרִים אוֹ הֲכָנַת שִׁעוּרֵי בַּיִת וְכַדּוֹמֶה, עָלֵינוּ לְדַבֵּר עַל לִבּוֹ, אֲבָל לֹא לְהַעֲנִישׁוֹ, וְכֵן עַל זוֹ הַדֶּרֶךְ.

"פַּלֵּס מַעְגַּל רַגְלֶךָ וְכָל דְּרָכֶיךָ יִכֹּנוּ" (משלי ד, כו).

יְהִי רָצוֹן שֶׁנִּזְכֶּה לִרְאוֹת פְּרִי מְשֻׁבָּח בַּעֲמָלֵנוּ - הֵם הַבָּנִים, אָמֵן.

~ לסיכום

{{{ [[[מָבוֹא]]]

[[[תַּפְקִיד הַתַּלְמוּד תּוֹרָה]]]

* תַּפְקִיד הַתַּלְמוּד תּוֹרָה לְלַמֵּד אֶת הַיֶּלֶד כֵּיצַד לְקַיֵּם אֶת הַמִּצְווֹת וְעַל יְדֵי זֶה יֵקַל לַהוֹרִים לְהַפְנִים לַיֶּלֶד אֶת בִּצּוּעַ הַמִּצְווֹת. * אֵין זֶה פּוֹטֵר אֶת הַהוֹרִים לְהַשְׁקִיעַ מַאֲמָץ לְלַמֵּד אֶת הַנַּעַר. * יֵשׁ חֲשִׁיבוּת גְּדוֹלָה בִּבְחִירַת תַּלְמוּד תּוֹרָה אֵיכוּתִי.

[[[הַמַּצָּב הָרָגִיל]]]

* הַיֶּלֶד אָמוּר לְתַפְקֵד חֶבְרָתִית וְלִמּוּדִית בְּצוּרָה נוֹחָה לְלֹא מַאֲמָץ אוֹ קֹשִׁי מְיֻחָד. * כַּאֲשֶׁר רוֹאִים שֶׁהַיֶּלֶד מִתְקַשֶּׁה, זֶה מְאוֹתֵת שֶׁיֶּשְׁנָהּ בְּעָיָה.

[[[הַיֶּלֶד הַחַלָּשׁ]]]

* יֵשׁ לִבְדֹּק אֶת סִבַּת חֻלְשָׁתוֹ, יִתָּכֵן שֶׁזּוֹ סִבָּה חִיצוֹנִית. * אִם הַסִּבָּה הִיא רָמַת הַמִּשְׂכָּל, יֵשׁ לְשַׁדֵּר לוֹ שֶׁהָעִקָּר הוּא הַמַּאֲמָץ. * יֵשׁ לִמְצֹא אֶצְלוֹ נְקֻדָּה שֶׁהוּא חָזָק בָּהּ וּלְפַתֵּחַ אוֹתָהּ.

[[[הַיֶּלֶד הַמַּבְרִיק]]]

* יֵשׁ לְהַקְפִּיד מֵרֹאשׁ לְהָכִין סֵדֶר יוֹם מָלֵא, וּכְמוֹ כֵן לְוַדֹּאת שֶׁאֵינוֹ מִשְׁתַּעְמֵם בַּכִּתָּה. * יֵשׁ לְשַׁדֵּר לוֹ שֶׁעָלָיו לְנַצֵּל אֶת הַזְּמַן בְּלִי תְּלוּת בַּחֹמֶר הַלִּמּוּדִי.

[[[הַיֶּלֶד הַתּוֹסֵס]]]

* יֵשׁ לְכַוֵּן אֶת הַמֶּרֶץ שֶׁלּוֹ לַאֲפִיקִים חִיּוּבִיִּים. * לֹא לִדְרֹשׁ דְּרִישׁוֹת שֶׁאֵינָן הֶכְרֵחִיּוֹת. * יֵשׁ לְשַׁנֵּן עִמּוֹ אֶת תַּקְנוֹן הַתַּלְמוּד תּוֹרָה. * רָצוּי לְנַהֵל עִמּוֹ שִׂיחוֹת נְעִימוֹת עַל הָא וְעַל דָּא וְאַגַּב לְהַשְׁחִיל מְסָרִים עֶרְכִּיִּים. * לֹא לְהַרְאוֹת לַחַץ, וְלֹא לְהִלָּחֵץ מִמַּעֲשָׂיו.

[[[תִּקְשֹׁרֶת עִם הַתַּלְמוּד תּוֹרָה]]]

מַטְּרַת הַתִּקְשֹׁרֶת עִם הַתַּלְמוּד תּוֹרָה הִיא לְיַעֵל אֶת הַדְּרָכִים וְהַשִּׁיטוֹת לְהַצְלָחַת הַיֶּלֶד. * אֵין לְדַוֵּחַ לַמְלַמֵּד עַל תְּכוּנוֹת שְׁלִילִיּוֹת אֶלָּא רַק עַל רְגִישׁוּת זְמַנִּית.

[[[מַעֲקָב בְּצוּרָה נְכוֹנָה]]]

מַטְּרַת הַמַּעֲקָב הִיא לָדַעַת מַה מַּצָּבוֹ מִבְּחִינָה לִמּוּדִית וְחֶבְרָתִית. * הַמַּעֲקָב צָרִיךְ לִהְיוֹת בְּצוּרָה רְגוּעָה. יֵשׁ לְנַהֵל שִׂיחוֹת נְעִימוֹת עַל הָא וְעַל דָּא וְתוֹךְ כְּדֵי כָּךְ לִדְלוֹת אֶת הַמֵּידָע הָרָצוּי. * הַשְּׁאֵלוֹת לֹא תִּהְיֶינָה מְבִיכוֹת.

[[[בְּעָיוֹת רַבּוֹת בַּתַּלְמוּד תּוֹרָה]]]

* אִם כִּי עָלֵינוּ לִהְיוֹת נְחוּשִׁים בְּדַעְתֵּנוּ לְהִתְמוֹדֵד עִם בְּעָיוֹתָיו, מֵאִידָךְ עָלֵינוּ לִרְאוֹת אוֹתוֹ וּלְהַרְאוֹת לוֹ שֶׁאֲנַחְנוּ רוֹאִים בּוֹ יֶלֶד חִיּוּבִי וְרַק מַעֲשָׂיו הֵם שְׁלִילִיִּים. * כַּאֲשֶׁר אֲנַחְנוּ מְלַבְּנִים אִתּוֹ אֶת הַבְּעָיוֹת, עָלֵינוּ לִהְיוֹת הוֹגְנִים, לִשְׁמֹעַ בֶּאֱמֶת אֶת טַעֲנוֹתָיו, וְלֹא לַחְשֹׁשׁ לְהַרְאוֹת לוֹ שֶׁהוּא צוֹדֵק בַּמִּקְרִים שֶׁאָכֵן הוּא צוֹדֵק. * לְהַתְחִיל בִּמְשִׂימָה אַחַת. * לָתֵת לוֹ כֵּלִים לְהִתְמוֹדֵד. * אֵין לְהִשְׁתַּמֵּשׁ בַּמְלַמֵּד כְּדֵי לֶאֱכֹף מִשְׁמַעַת בַּבַּיִת.

[[[עִדּוּד הַלִּמּוּד]]]

* עִדּוּד הַלִּמּוּד הוּא יְצִירַת קַרְקַע פּוֹרִיָּה לְהַגְבָּרַת הָרָצוֹן שֶׁל הַיֶּלֶד. * לְשֵׁם כָּךְ יֵשׁ לְהַקְפִּיד עַל תְּנָאִים סְבִיבָתִיִּים מַתְאִימִים, לִוּוּי חִיּוּבִי, זְמַן לִמּוּד קָצָר, שֶׁהַלִּמּוּד יִהְיֶה נָעִים וְלֹא כְּבֹחַן.

[[[בְּעָיוֹת גְּבוּלִיּוֹת]]]

* תַּקָּנוֹת שֶׁאֵינָן מֻסְכָּמוֹת עַל כֻּלָּם וּמִשּׁוּם כָּךְ הֵן יוֹצְרוֹת גֵּרוּי לְהִתְנַגְּדוּת, יֵשׁ לָתֵת לַתַּלְמוּד תּוֹרָה לְהִתְמוֹדֵד עִם הַהַסְבָּרָה שֶׁל סִבַּת הַתַּקָּנוֹת. * הַהוֹרִים יִזְדַּהוּ עִם כְּאֵבוֹ שֶׁל הַיֶּלֶד וְעִם זֹאת יַבְהִירוּ שֶׁהֵם מְחֻיָּבִים לְהִשָּׁמַע לַתַּקָּנוֹן. * כַּאֲשֶׁר יֵשׁ בְּעָיָה עִם הַבֵּן, לִפְנַי שֶׁקּוֹבְעִים עֶמְדָּה יֵשׁ לְהַקְפִּיד לְבָרֵר אֶת פְּרָטֵי הַבְּעָיָה גַּם עִם הַמְלַמֵּד.

[[[תְּלוּת, תְּמִיכָה, הִתְמוֹדְדוּת, עַצְמָאוּת]]]

אִם נִפְתֹּר לַיֶּלֶד אֶת בְּעָיוֹתָיו, זֶה עָלוּל לִגְרֹם לִתְלוּת לֹא בְּרִיאָה בַּהוֹרִים. וְאִם נִתְעַלֵּם מִבְּעָיוֹת הַיֶּלֶד, הוּא עָלוּל לְהִתְיָאֵשׁ, מִשּׁוּם שֶׁקָּשֶׁה לוֹ מְאֹד וְאוּלַי זֶה מֵעֵבֶר לִיכָלְתּוֹ. הַדֶּרֶךְ הַמְמֻצַּעַת הִיא הָרְצוּיָה, דְּהַיְנוּ לַעֲזֹר לוֹ בִּמְגַמָּה שֶׁיַּגִּיעַ לְמַצָּב שֶׁל "חַי נוֹשֵׂא אֶת עַצְמוֹ".

[[[פְּעָמִים שֶׁאַתָּה מִתְעַלֵּם]]]

* יֵשׁ פְּעָמִים שֶׁכְּדַאי לְהִתְעַלֵּם מֵהִתְנַהֲגוּת לֹא רְצוּיָה, כְּגוֹן אִם זוֹ בְּעָיָה כִּתָּתִית שֶׁאֵין לַמְלַמֵּד שְׁלִיטָה. אוּלָם זֶה דַּוְקָא בִּבְעָיוֹת שֶׁאֵינָן עֶרְכִּיּוֹת. בְּרַם, כַּאֲשֶׁר מְדֻבָּר בִּבְעָיוֹת עֶרְכִּיּוֹת, יֵשׁ לְהִשְׁתַּמֵּשׁ בְּכָל הָאֶמְצָעִים הַחִנּוּכִיִּים שֶׁעוֹמְדִים לִרְשׁוּתֵנוּ לְתַקֵּן זֹאת.}}}

@ מאמר

~ חנוך לנער - מאמר

מְעַט הַמַּחֲזִיק אֶת הַמְרֻבֶּה טָמוּן בַּמִּשְׁפָּט שֶׁאָמַר שְׁלֹמֹה בְּחָכְמָתוֹ:

"חֲנֹךְ לַנַּעַר עַל פִּי דַּרְכּוֹ גַּם כִּי יַזְקִין לֹא יָסוּר מִמֶּנָּה" (משלי כב, ו).

לְהָבִין מַה טָּמַן שְׁלֹמֹה הַמֶּלֶךְ בְּמִשְׁפָּט זֶה, הָבָה נָצִיץ דֶּרֶךְ מְפָרְשֵׁי הַמִּקְרָא!

מְצוּדַת דָּוִד:

הַתְחֵל וְהַרְגֵּל אֶת הַנַּעַר בַּשָּׁנִים לְהוֹלִיכוֹ בַּעֲבוֹדַת ה' לְפִי דֶּרֶךְ חָכְמָתוֹ, אִם מְעַט וְאִם הַרְבֵּה, וּכְשֶׁיִּהְיֶה מֻרְגָּל בַּעֲבוֹדַת ה', אָז גַּם כִּי יַזְקִין לֹא יָסוּר מִמֶּנָּה, כִּי יִתֵּן עַל לֵב לְהַשְׂכִּיל כִּשְׁרוֹן הַמַּעֲשֶׂה הַהוּא. עַד כָּאן לְשׁוֹנוֹ.

"הַתְחֵל" - אַתָּה הָאָב תַּתְחִיל אֶת הַחִנּוּךְ, שֶׁהַמֻּשָּׂגִים הָרִאשׁוֹנִים יִהְיוּ מִמְּךָ וְלֹא מִמָּקוֹר אַחֵר. שֶׁהֲרֵי רֹשֶׁם רִאשׁוֹן הוּא כִּכְתָב רִאשׁוֹן עַל נְיָר חָדָשׁ, שֶׁהוּא בָּרוּר, קָרִי, וְיַצִּיב. כְּמוֹ שֶׁאָמְרוּ בְּאָבוֹת: אֱלִישָׁע בֶּן אֲבוּיָה אוֹמֵר: הַלּוֹמֵד יֶלֶד לְמָה הוּא דּוֹמֶה? לִדְיוֹ כְתוּבָה עַל נְיָר חָדָשׁ, הַלּוֹמֵד זָקֵן לְמָה הוּא דּוֹמֶה? לִדְיוֹ כְתוּבָה עַל נְיָר מָחוּק (אבות ד, כה).

"וְהַרְגֵּל אֶת הַנַּעַר בַּשָּׁנִים" - נַעַר בַּשָּׁנִים, דְּהַיְנוּ בִּצְעִירוּתוֹ, שֶׁעֲדַיִן לֹא הִתְפַּתַּח שִׂכְלוֹ, תַּקְנֶה לוֹ מֻשָּׂגִים וּמַעֲשִׂים בַּעֲבוֹדַת ה' עַל יְדֵי הֶרְגֵּל. וְאִם תִּשְׁאַל, כֵּיוָן שֶׁהַיֶּלֶד אֵינוֹ יוֹדֵעַ אֶת הָאֱמֶת הַצְּרוּפָה בַּעֲבוֹדַת ה', אִם כֵּן, מָה הַטַּעַם בַּהֶרְגֵּל? הַתְּשׁוּבָה הִיא: "לְהוֹלִיכוֹ בַּעֲבוֹדַת ה'". הַהֶרְגֵּל הוּא כְּעֵין רַגְלַיִם, מְסַיְּעוֹת לָלֶכֶת, לַעֲמֹד, וְלֹא לִפֹּל בַּעֲבוֹדַת ה'. הָעֲבוֹדָה אַחֲרֵי שֶׁמִּתְרַגְּלִים אֵלֶיהָ הִיא יוֹתֵר קַלָּה, אָמְנָם, הַהֶרְגֵּל יִהְיֶה "לְפִי דֶרֶךְ חָכְמָתוֹ אִם מְעַט וְאִם הַרְבֵּה". יֵשׁ לְקָרֵב לְשִׂכְלוֹ הַצַּר, לְפִי כֹּחוֹ אֶת הַהֶרְגֵּל, דְּהַיְנוּ הַמְחָשָׁה בַּמֻּשָּׂגִים שֶׁל הַיֶּלֶד. "שָׂכָר" - כְּגוֹן מַמְתַּקִּים וְצַעֲצוּעִים, וְ"עֹנֶשׁ" שֶׁהוּא מֵבִין, כְּגוֹן כְּאֵבִים שֶׁהַיֶּלֶד מַכִּיר וְכַדּוֹמֶה. כְּ"שֶׁיִּהְיֶה מֻרְגָּל בַּעֲבוֹדַת ה', גַּם כִּי יַזְקִין" - כַּאֲשֶׁר הַהֶרְגֵּל יִהְיֶה נַחֲלָתוֹ, עֲבוֹדַת ה' תִּהְיֶה קַלָּה עָלָיו וְנוֹחָה. וְגַם כַּאֲשֶׁר יִתְפַּתַּח בְּשִׂכְלוֹ, הוּא לֹא יָסוּר מִמֶּנָּה. "כִּי יִתֵּן לֵב לְהַשְׂכִּיל כִּשְׁרוֹן הַמַּעֲשֶׂה הַהוּא" - הוּא יִרְצֶה לְהִתְבּוֹנֵן בְּהֶרְגֵּלָיו בַּעֲבוֹדַת ה' לְפִי הָאֱמֶת כִּי אֵין לוֹ קֹשִׁי, שֶׁהֲרֵי הוּא רָגִיל בְּכָךְ, וְנִשְׁאָר רַק לְהָשִׁיב זֹאת אֶל לִבּוֹ. מַה שֶּׁאֵין כֵּן, אִם חָסֵר לוֹ הַהֶרְגֵּל, הָעַצְלוּת תַּטְעֵהוּ לַחְשֹׁב אַחֶרֶת, כְּמוֹ שֶׁנֶּאֱמַר: "אָמַר עָצֵל שַׁחַל בַּדָּרֶךְ וְגוֹ'" (משלי כו, יג). דְּהַיְנוּ, שֶׁהֶעָצֵל מַמְצִיא אֶת כָּל הַסִּבּוֹת הָאֶפְשָׁרִיּוֹת לְהַצְדִּיק עַצְלוּתוֹ, וְגַם אִם הַסִּבּוֹת רְחוֹקוֹת מִן הַהִגָּיוֹן.

הַגְּרָ"א:

הַיְנוּ, לְפִי מַזָּלוֹ וְטִבְעוֹ תְּחַנְּכֵהוּ וְתַדְרִיכֵהוּ לַעֲשׂוֹת מִצְווֹת, וְאָז, גַּם כַּאֲשֶׁר יַזְקִין, לֹא יָסוּר מִמֶּנָּה. אֲבָל כְּשֶׁאַתָּה מַכְרִיחוֹ נֶגֶד טִבְעוֹ, עַתָּה יִשְׁמַע לְךָ מִיִּרְאָתוֹ אוֹתְךָ, אֲבָל אַחַר כָּךְ, כַּאֲשֶׁר יוּסַר עֻלְּךָ מֵעַל צַוָּארוֹ, יָסוּר מִזֶּה, כִּי אִי אֶפְשָׁר לוֹ לִשְׁבֹּר מַזָּלוֹ. עַד כָּאן לְשׁוֹנוֹ.

"הַיְנוּ לְפִי מַזָּלוֹ וְטִבְעוֹ תְּחַנְּכֵהוּ וְתַדְרִיכֵהוּ לַעֲשׂוֹת מִצְווֹת" - לְפִי נְטִיּוֹתָיו שֶׁל הַיֶּלֶד יֵשׁ לְלַמְּדוֹ לַעֲשׂוֹת מִצְווֹת. אִם הַיֶּלֶד חַם הַמֶּזֶג, יֵשׁ לְכַוְּנוֹ כֵּיצַד לַעֲשׂוֹת מִצְווֹת וּלְהִתְעָרֵב מְעַט בְּמַעֲשָׂיו, כִּי לְפִי מִזְגּוֹ - גַּם בִּלְעֲדֵי הִתְעָרְבוּת הָאָב, הַיֶּלֶד לֹא יְאַחַר לַעֲשׂוֹת אֶת מַה שֶּׁעָלָיו לַעֲשׂוֹת [כַּמּוּבָן אִם יֵדְעוּ לְהַדְרִיכוֹ]. מַה שֶּׁאֵין כֵּן אִם יַרְבּוּ לְהִתְעָרֵב בְּמַעֲשָׂיו, עָלוּל הוּא לְהָגִיב בְּצוּרָה שְׁלִילִית, וְלָכֵן טוֹב לְהַנִּיחוֹ לְבַצֵּעַ אֶת הַמֻטָּל עָלָיו. לְעֻמָּתוֹ - יֶלֶד קַר מֶזֶג וְנוֹטֶה לְעַצְלוּת, יֵשׁ לְהַדְרִיכוֹ וְגַם לְסַיֵּעַ לוֹ עַל יְדֵי הִתְעָרְבוּת בְּמַעֲשָׂיו, שֶׁאִם לֹא כֵן, הַיֶּלֶד עָלוּל שֶׁלֹא לְבַצֵּעַ אֶת הַמֻּטָּל עָלָיו, מִשּׁוּם שֶׁמִּזְגּוֹ נוֹטֶה יוֹתֵר לְעַצְלוּת, וְאֵין לָנוּ לַחְשֹׁשׁ לִתְגוּבָה שְׁלִילִית, כֵּיוָן שֶׁלַּיֶּלֶד אֵין נְטִיָּה לִפְעֻלָּה עַצְמִית, אֶלָּא אַדְּרַבָּה, הוּא חֲסַר יָזְמָה. דֻּגְמָא נוֹסֶפֶת: יֶלֶד שֶׁהוּא חַם הַמֶּזֶג, קָשֶׁה לוֹ לָשֶׁבֶת בְּמָקוֹם אֶחָד זְמַן רַב, לָכֵן יֵשׁ לְהוֹשִׁיבוֹ בְּהֶתְאֵם לְכָךְ, לְעֻמָּתוֹ קַר הַמֶּזֶג - יוֹתֵר קַל לוֹ לָשֶׁבֶת בְּמָקוֹם אֶחָד, וְלָכֵן אֶפְשָׁר לִדְרֹשׁ מִמֶּנּוּ יוֹתֵר. "אֲבָל כְּשֶׁאַתָּה מַכְרִיחוֹ נֶגֶד טִבְעוֹ", דְּהַיְנוּ, הַהֵפֶךְ מִנְּטִיּוֹתָיו. לְדֻגְמָא, יֶלֶד "קְפִיצִי", אִם אַתָּה מַכְרִיחוֹ לָשֶׁבֶת זְמַן רַב לְלֹא פְּעִילוּת. "עַתָּה יִשְׁמַע לְךָ מִיִּרְאָתוֹ אוֹתְךָ" - אָמְנָם בְּלִבּוֹ הוּא מְפַתֵּחַ שִׂנְאָה וּמְרִירוּת, "אֲבָל אַחַר כָּךְ, כַּאֲשֶׁר יוּסַר עֻלְּךָ מֵעַל צַוָּארוֹ, יָסוּר מִזֶּה" מִתּוֹךְ סְלִידָה מֵהַדֶּרֶךְ שֶׁאַתָּה כָּל כָּךְ חָפֵץ בָּהּ, וְלֹא מִשּׁוּם שֶׁמִּתְּחִלָּה לֹא רָצָה לִשְׁמֹעַ בְּקוֹל מְחַנְּכָיו, אֶלָּא כִּי אִי אֶפְשָׁר לוֹ לִשְׁבֹּר מַזָּלוֹ, נְטִיָּתוֹ הֲפוּכָה. זֶה כְּעֵין שֹׁחַד נֶגֶד דֶּרֶךְ הוֹרָיו.

רַלְבַּ"ג:

אִם יַחֲנֹךְ לַנַּעַר עַל פִּי הַדֶּרֶךְ אֲשֶׁר מִנְהָגוֹ וְטִבְעוֹ לָלֶכֶת בָּהּ, לְחָשְׁבוֹ וְהַשָּׂגָתוֹ שֶׁכְּבָר יְקַבֵּל הַמּוּסָר כַּאֲשֶׁר יִגְדַּל, הִנֵּה יִמָּשֵׁךְ שֶׁלֹא יוּכַל לַהֲסִירוֹ אַחַר זֶה מֵהַדֶּרֶךְ הָרָעָה וְגַם לֹא יָסוּר מִמֶּנָּה בְּעַצְמוֹ, וְגַם לְעֵת זִקְנָתוֹ. עַד כָּאן לְשׁוֹנוֹ.

"אִם יַחֲנֹךְ לַנַּעַר עַל פִּי הַדֶּרֶךְ אֲשֶׁר מִנְהָגוֹ וְטִבְעוֹ לָלֶכֶת בָּהּ" ? אִם הָאָב יֹאמַר, עִזְבוּ אֶת הַיֶּלֶד לַעֲשׂוֹת מַה שֶּׁנּוֹחַ לוֹ, אַל תָּעִירוּ לוֹ, מַה הוּא מֵבִין, הוּא עֲדַיִן קָטָן, "לְחָשְׁבוֹ וְהַשָּׂגָתוֹ שֶׁכְּבָר יְקַבֵּל הַמּוּסָר כַּאֲשֶׁר יִגְדַּל". כִּי הָאָב מְשֻׁכְנָע, שֶׁכַּאֲשֶׁר הַיֶּלֶד יִגְדַּל וְשִׂכְלוֹ יִתְפַּתַּח כְּבָר, אֲזַי הוּא יָבִין שֶׁהוּא טוֹעֶה בְּמַעֲשָׂיו, וְאָז הוּא הָאָב יְאַלְּפוֹ בִּינָה אוֹ שֶׁהַבֵּן מֵעַצְמוֹ יִתְעוֹרֵר לְשַׁנּוֹת דַּרְכּוֹ - יֵדַע הָאָב שֶׁאֵין זֶה נָכוֹן, "כִּי הִנֵּה יִמָּשֵׁךְ שֶׁלֹא יוּכַל לַהֲסִירוֹ אַחַר זֶה מֵהַדֶּרֶךְ הָרָעָה", וּמַדּוּעַ? כֵּיוָן שֶׁהַיֶּלֶד הֻרְגַּל בַּדֶּרֶךְ הָרָעָה, וְאֵין הוּא מְעֻנְיָן בִּקְשָׁיִים לְהֶרְגֵּלִים מֵחָדָשׁ, וּמִמֵּילָא דִּבְרֵי הָאָב יִפְּלוּ עַל אָזְנַיִם אֲטוּמוֹת. "וְגַם לֹא יָסוּר מִמֶּנָּה בְּעַצְמוֹ לְעֵת זִקְנָתוֹ", כִּי שֹׁחַד הַהֶרְגֵּל וְהַתַּאֲוֹת לֹא יָנִיחוּ לוֹ לָסוּר מִדַּרְכּוֹ הָרָעָה.

[הֶעָרָה: יֵשׁ לְצַיֵּן, שֶׁפֵּרוּשׁ הַגְּרָ"א הָפוּךְ לְגַמְרֵי מִפֵּרוּשׁ הָרַלְבַּ"ג, שֶׁהֲרֵי הַגְּרָ"א מְפָרֵשׁ אֶת הַמִּלָּה "חֲנֹךְ" דְּהַיְנוּ בִּלְשׁוֹן צִוּוּי, וְאִלּוּ הָרַלְבַּ"ג מְפָרֵשׁ אֶת כַּוָּנַת הַמִּלָּה חֲנֹךְ - אִם תַּחֲנֹךְ, דְּהַיְנוּ תֵּאוּר מַצָּב (הערת מרן הנאמ"ן שליט"א). אוּלָם הַמֶּסֶר אֵינוֹ בְּהֶכְרֵחַ שׁוֹנֶה, שֶׁהֲרֵי לְפֵרוּשׁ הַגְּרָ"א, הַפֵּרוּשׁ: אַל תִּלְחַץ אֶת הַיֶּלֶד יוֹתֵר מִדַּי, וּלְפִי הָרַלְבַּ"ג הַפֵּרוּשׁ: אַל תַּרְפֶּה יוֹתֵר מִדַּי. נִמְצָא שֶׁלְּכֻלֵּי עָלְמָא יֵשׁ לְהִתְנַהֵג עִם הַיֶּלֶד בַּשְּׁבִיל הָאֶמְצָעִי, הוּא שְׁבִיל הַזָּהָב. דְּהַיְנוּ, יֵשׁ לְהַקְפִּיד לְחַנְּכוֹ, אוּלָם אָסוּר לִלְחֹץ יוֹתֵר מִדַּי.

רַשִׁ"י:

"חֲנֹךְ לַנַּעַר" - לְפִי מַה שֶּׁתְּלַמֵּד לַנַּעַר וּתְחַנְּכֵהוּ בִּדְבָרִים אִם לְטוֹב אִם לְרָע, "גַּם כִּי יַזְקִין לֹא יָסוּר מִמֶּנָּה".

פֵּרוּשׁ: יֵשׁ לְהַקְנוֹת לַיֶּלֶד יְדִיעוֹת בְּמִצְווֹת, וְגַם לְהַסְבִּיר בְּטַעַם לִשְׁבָח אֶת מַה שֶּׁתְּלַמֵּד אוֹתוֹ וְתַרְגִּיל אוֹתוֹ. וְאָז, גַּם כִּי יַזְקִין, לֹא יָסוּר מִמֶּנָּה.

תַּמְצִית הַנַּ"ל:

א. הָרְשָׁמִים הָרִאשׁוֹנִים שֶׁהַיֶּלֶד קוֹלֵט, הֵם הַחֲזָקִים וְהַבְּרוּרִים לוֹ בְּיוֹתֵר, וְלָכֵן חָשׁוּב שֶׁיִּהְיוּ מְעֻלִּים בְּיוֹתֵר.

ב. הַהֶרְגֵּל בַּעֲבוֹדַת ה' מִקַּטְנוּת, מְסַיֵּעַ וּמֵקֵל עַל הַיֶּלֶד לְקַבֵּל אֶת עֲבוֹדַת ה' בְּרָצוֹן וּבְשִׂמְחָה.

ג. אַחֲרֵי שֶׁהַיֶּלֶד הֻרְגַּל מִקַּטְנוּת בַּעֲבוֹדַת ה', בְּבַגְרוּתוֹ יִרְצֶה לִרְאוֹת אֶת עֹמֶק הַטּוֹב שֶׁבַּעֲבוֹדָה זוֹ.

ד. יֵשׁ לְקָרֵב אֶת הַהֶרְגֵּל לְלִבּוֹ בְּהֶתְאֵם לְשִׂכְלוֹ וּבְהֶתְאֵם לְכֹחוֹ.

ה. יֵשׁ לְהִתְחַשֵּׁב בַּנְּטִיּוֹת הַטִּבְעִיּוֹת שֶׁל הַיֶּלֶד, וּבְהֶתְאֵם לְכָךְ לְכַוְּנוֹ בַּעֲבוֹדַת ה'.

ו. אִם תְּחַנְּכֵהוּ לְפִי נְטִיָּתוֹ, כֹּחוֹ וְשִׂכְלוֹ, אֲזַי כַּאֲשֶׁר יִתְבַּגֵּר הַיֶּלֶד, חִנּוּךְ זֶה יַכֶּה שָׁרָשִׁים עֲמֻקִּים לְטוֹבָה.

ז. אִם חָלִילָה תְּחַנְּכֵהוּ בְּנִגּוּד לְטִבְעוֹ, אוֹ מֵעַל כֹּחַ שִׂכְלוֹ, אוֹ מֵעַל כֹּחוֹ הַפִיזִי, הַיֶּלֶד עָלוּל לִצְבֹּר מְרִירוּת עַד כְּדֵי סְלִידָה וְשִׂנְאָה לְדֶרֶךְ ה', וְחַס וְחָלִילָה עָלוּל לַעֲזֹב דֶּרֶךְ זוֹ בִּבְעִיטָה כַּאֲשֶׁר יִגְדַּל.

ח. אֵין לְהַנִּיחַ לַיֶּלֶד לָלֶכֶת בִּשְׁרִירוּת לִבּוֹ וּבְלִי הַדְרָכָה וְחִנּוּךְ מַתְאִים, וְאֵין לִסְמֹךְ, שֶׁכַּאֲשֶׁר הַיֶּלֶד יִגְדַּל, יָבִין לְבַד שֶׁהוּא לֹא הוֹלֵךְ בַּדֶּרֶךְ הַטּוֹבָה וִישַׁנֶּה אֶת דַּרְכּוֹ. אַדְּרַבָּה, יֵשׁ לַחְשֹׁשׁ, שֶׁכַּאֲשֶׁר יִגְדַּל, לֹא יִרְצֶה לִשְׁמֹעַ שׁוּם דָּבָר מֵעֲבוֹדַת ה', מֵאַחַר שֶׁכְּבָר הֻרְגַּל אַחֶרֶת.

וְהִנֵּה לִכְאוֹרָה מִתְעוֹרֶרֶת שְׁאֵלָה נוֹקֶבֶת לְפִי דִבְרֵי הַגְּרָ"א לְעֵיל שֶׁאֵין לְהַכְרִיחַ יֶלֶד נֶגֶד טִבְעוֹ. כְּגוֹן: אִם הַיֶּלֶד "קְפִיצִי", אֵין לְהוֹשִׁיבוֹ זְמַן רַב לִלְמֹד. הַשְּׁאֵלָה הִיא: הַאִם נִגְזָר עַל יֶלֶד כָּזֶה שֶׁלֹא יִהְיֶה מֵחוֹבְשֵׁי בֵּית הַמִּדְרָשׁ הַמַּתְמִידִים? הַתְּשׁוּבָה הִיא שְׁלִילִית. אֵין זֶה נָכוֹן לַחְשֹׁב כָּךְ. הִנֵּה לָנוּ לְשׁוֹן הָרַמְבַּ"ם הַלָּקוּחַ מִשְּׁמוֹנָה פְּרָקִים שֶׁלּוֹ, פֶּרֶק ח': אִי אֶפְשָׁר שֶׁיִּוָּלֵד הָאָדָם מִתְּחִלַּת עִנְיָנוֹ בְּטֶבַע בַּעַל מַעֲלָה, וְלֹא בַּעַל חִסָּרוֹן, כְּמוֹ שֶׁאִי אֶפְשָׁר שֶׁיִּוָּלֵד הָאָדָם בְּטֶבַע בַּעַל מְלָאכָה מִן הַמְּלָאכוֹת, אֲבָל אֶפְשָׁר שֶׁיִּוָּלֵד בְּטֶבַע מוּכָן לְמַעֲלָה אוֹ לְחִסָּרוֹן, בִּהְיוֹת פְּעֻלַּת הָאַחַת מֵהֶן יוֹתֵר קְרוֹבוֹת קַלּוֹת עָלָיו מִפְּעֻלָּה הָאַחֶרֶת. וְהַמָּשָׁל בּוֹ, כְּשֶׁיִּהְיֶה הָאָדָם מִזְגּוֹ נוֹטֶה אֶל הַיֹּבֶשׁ, וְיִהְיֶה עֶצֶם מֹחוֹ זַךְ, וְהַלַּחוּת בּוֹ מְעַט, יֵקַל עָלָיו לִגְרֹס וְלִזְכֹּר וּלְהָבִין הָעִנְיָנִים יוֹתֵר מִבַּעַל לֵחָה לְבָנָה רַב הַלֵּחוֹת בַּמֹּחַ. אֲבָל אִם יֻנַּח הָאִישׁ הַהוּא, הַמּוּכָן בְּמִזְגּוֹ אֶל הַמַּעֲלָה, מִבִּלְתִּי לִמּוּד כְּלָל, וְלֹא יְעוֹרֵר כֹּחוֹתָיו - יִשָּׁאֵר סָכָל, בְּלִי סָפֵק. וְכֵן כְּשֶׁיִּלְמְדוֹ וִיבִינוֹ זֶה הָעַב הַטֶּבַע רַב הַלֵּחוֹת, יֵדַע וְיָבִין, אֲבָל בְּקֹשִׁי. וְעַל זֶה הַמִּין בְּעַצְמוֹ, יִמָּצֵא אִישׁ שֶׁמֶּזֶג לִבּוֹ יוֹתֵר חַם מִמַּה שֶּׁצָּרִיךְ - יִהְיֶה גִּבּוֹר. רָצָה לוֹמַר, מוּכָן לִגְבוּרָה. אִם יְלַמְּדוּהוּ הַגְּבוּרָה - יִהְיֶה גִּבּוֹר [בִּמְהֵרָה], בְּלִי סָפֵק. וְאִם מֶזֶג לִבּוֹ יוֹתֵר קַר מִמַּה שֶּׁצָּרִיךְ וְהוּא מוּכָן לְצַד הַמֹּרֶךְ וְהַפַּחַד, וּכְשֶׁיְּלַמְּדוּהוּ וְיַרְגִּילוּהוּ יְקַבְּלֵם מְהֵרָה, וְאִם יְכַוֵּן בּוֹ הַגְּבוּרָה - לֹא יָשׁוּב גִּבּוֹר, רַק בְּקֹשִׁי גָּדוֹל, אֲבָל יָשׁוּב כְּשֶׁיַּרְגִּילוּהוּ, בְּלִי סָפֵק. וְאָמְנָם בֵּאַרְתִּי זֶה, שֶׁלֹא תַחְשֹׁב הַשִּׁגְעוֹנוֹת אֲשֶׁר יְשַׁקְּרוּ בָּהֶם חַכְמֵי הַכּוֹכָבִים, אֲמִתִּיּוֹת. כִּי יַחְשְׁבוּ, שֶׁמּוֹלַד הָאָדָם יְשִׂימֵהוּ בַּעַל מַעֲלָה אוֹ בַּעַל חִסָּרוֹן, וְשֶׁהָאִישׁ מֻכְרָח עַל הַמַּעֲשִׂים הָהֵם בְּהֶכְרֵחַ. אָמְנָם, אֲנִי יוֹדֵעַ, שֶׁהַדָּבָר הַמֻּסְכָּם עָלָיו מִתּוֹרָתֵנוּ וּמִפִּילוֹסוֹפֵי יָוָן כְּמוֹ שֶׁאִמְּתוּהוּ טַעֲנוֹת הָאֱמֶת, שֶׁפְּעֻלּוֹת הָאָדָם כֻּלָּם מְסוּרוֹת לוֹ, אֵין מַכְרִיחַ אוֹתוֹ בָּהֶם, וְלֹא מֵבִיא אוֹתוֹ זוּלַת עַצְמוֹ כְּלָל שֶׁיַּטֵּהוּ לְצַד מַעֲלָה אוֹ לְצַד חִסָּרוֹן, אֶלָּא אִם כֵּן יִהְיֶה לוֹ הֲכָנַת הַמְּזָגִים לְבַד, כְּמוֹ שֶׁבֵּאַרְנוּ שֶׁיֵּקַל לוֹ עִנְיָן אוֹ יִכְבַּד. אֲבָל, שֶׁיִּתְחַיֵּב פְּעֻלָּה מֵהַפְּעֻלּוֹת אוֹ יִהְיֶה בּוֹ נִמְנָע - אֵין זֶה כְּלָל. וְאִלּוּ הָיָה הָאָדָם מֻכְרָח עַל פְּעֻלּוֹתָיו, יִהְיוּ בְּטֵלוֹת מִצְווֹת הַתּוֹרָה וְאַזְהָרוֹתֶיהָ, וְהָיָה הַכֹּל שֶׁקֶר גָּמוּר, אַחַר שֶׁאֵין בְּחִירָה לָאָדָם בְּמַה שֶּׁיַּעֲשֶׂה וְכוּ'. אָמְנָם, הָאֱמֶת אֲשֶׁר אֵין סָפֵק בּוֹ, שֶׁפְּעֻלּוֹת הָאָדָם כֻּלָּם מְסוּרוֹת לוֹ. אִם יִרְצֶה - יַעֲשֶׂה, וְאִם לֹא יִרְצֶה - לֹא יַעֲשֶׂה, מִבִּלְתִּי הֶכְרֵחַ שֶׁיַּכְרִיחֵהוּ עָלָיו. וּמִפְּנֵי זֶה רָאוּי לְצַוּוֹתוֹ וְכוּ'. וְחִיּוּב הַלִּמּוּד וְהַהִתְלַמְּדוּת - "וְלִמַּדְתֶּם אֹתָם אֶת בְּנֵיכֶם" (דברים יא, יט). "וּלְמַדְתֶּם אֹתָם וּשְׁמַרְתֶּם לַעֲשֹׂתָם" (דברים ה, א), וְכָל מַה שֶּׁבָּא בְּלִמּוּד הַמִּצְווֹת. עַד כָּאן לְשׁוֹנוֹ.

מִסִּכּוּם דְּבָרָיו רוֹאִים, שֶׁכָּל אָדָם יוּכַל לִשְׁלֹט בְּעַצְמוֹ אַף עַל פִּי שֶׁיֵּשׁ לוֹ נְטִיָּה הֲפוּכָה, אֶלָּא שֶׁהוּא טָעוּן יוֹתֵר מַאֲמָץ.

וְהִנֵּה לָנוּ עֵד שֵׁנִי, הֲלֹא הוּא רַבִּי יְהוֹשֻׁעַ הֶעְלִיר זַצַ"ל בְּסִפְרוֹ "דִּבְרֵי יְהוֹשֻׁעַ", מַאֲמָר שֵׁנִי פֶּרֶק א', וְזֶה לְשׁוֹנוֹ: הִנֵּה הַדְּבָרִים הַמְּבִיאִים אֶת הָאָדָם לְקִלְקוּל הַמִּדּוֹת וְהַמַּעֲשִׂים הֵם שְׁלֹשָׁה: א. רֹעַ הַמֶּזֶג וְהַתְּכוּנָה מִלֵּדָה וּמִבֶּטֶן וּמֵהֵרָיוֹן. ב. הֶרְגֵּל הָרָע הַנַּעֲשֶׂה טֶבַע. ג. סִבּוֹת שׁוֹנוֹת מִבַּחוּץ, בְּכָל מִקְרֶה וּמַצָּב. וּנְדַבֵּר בָּם אַחַת לְאַחַת. הִנֵּה עִנְיַן הַמֶּזֶג וְהַתְּכוּנָה הוּא עִנְיָן טִבְעִי בָּאָדָם מֵעֵת יְצִירָתוֹ, לְפִי הָאֵיכֻיּוֹת אֲשֶׁר הֻרְכַּב מֵהֶם וּלְפִי הַכֹּחוֹת אֲשֶׁר הִטְבִּיעוּ בּוֹ אָבִיו וְאִמּוֹ כְּפִי תְכוּנַת טִבְעֵיהֶם, כְּמוֹ שֶׁכָּתַב הָרַמְבַּ"ן זַ"ל עַל הַתּוֹרָה בְּאֹרֶךְ, וְעַיֵּן "מְנוֹרַת הַמָּאוֹר", נֵר ג', כְּלָל ו' חֵלֶק ב'. וְעִם כָּל זֶה, אַף מִי שֶׁנּוֹלַד בִּתְכוּנָה רָעָה - בְּכֹחַ הָאָדָם עַל יְדֵי הַיְשָׁרַת הַתּוֹרָה לְהִשְׁתַּמֵּשׁ בְּכֹחוֹתָיו וּתְכוּנוֹתָיו עַל אֹפֶן הַנָּאוֹת וְהַצֶּדֶק, כִּי לֹא תְחַיְּבֵהוּ תְכוּנָתוֹ לַעֲשׂוֹת רַע, כִּי אֵינֶנָּה פְּרָטִית, אֲבָל כּוֹלֶלֶת הַרְבֵּה מִן הַמִּדּוֹת וְהַמַּעֲשִׂים, מֵהֶם טוֹבִים וּמֵהֶם רָעִים, וְכַאֲשֶׁר יְשָׂרֵךְ דַּרְכּוֹ, תַּעְזְרֵהוּ עַל הָרָע. לְמָשָׁל: כֹּחַ הַחֲמִימוּת אֲשֶׁר בָּאָדָם מֵרְתִּיחַת דָּמוֹ, הִנֵּה הוּא קָרוֹב לִהְיוֹת רַגְזָן וְלִכְעֹס עַל כָּל דָּבָר. אוּלָם בִּנְטוֹתוֹ אֶל הַטּוֹב, הִנֵּה יִהְיֶה זָרִיז בְּכֹחוֹ זֶה אֶל עֲשׂוֹת כָּל טוֹב וְכָל מַעֲשֵׂי צִדְקָתוֹ בִּמְהִירוּת. וּמִזֶּה תָּקִישׁ עַל הַשְּׁאָר. וְאֵין לְךָ שׁוּם תְּכוּנָה וּמֶזֶג רַע אֲשֶׁר בָּאָדָם שֶׁלֹא יִמָּצֵא בוֹ דָּבָר טוֹב בְּהִשְׁתַּמְּשׁוֹ עַל פִּי הַתּוֹרָה וְהַמִּצְוָה, שֶׁאִם לֹא כֵן - בִּטַּלְתָּ כֹּחַ הַבְּחִירָה אֲשֶׁר צִוְּתָה הַתּוֹרָה (דברים ל, יט): "וּבָחַרְתָּ בַּחַיִּים". עַד כָּאן לְשׁוֹנוֹ.

וּמִכָּאן יֵשׁ לִלְמֹד לְעִנְיָנֵנוּ, שֶׁגַּם יֶלֶד שֶׁנּוֹטֶה לִהְיוֹת "קְפִיצִי", יוּכַל לִהְיוֹת שׁוֹקֵד עַל הַתּוֹרָה.

כֵּיצַד?

הַתְּשׁוּבָה: יֵשׁ לְהַאֲהִיב עָלָיו אֶת הַלִּמּוּד עַל יְדֵי הַסְבָּרָה שֶׁנּוֹחָה לוֹ לְהִתְקַבֵּל עַל לִבּוֹ, וְכֵן עַל יְדֵי תַּמְרִיצִים בְּצוּרָה עִקְבִית בְּמַטָּרָה לְהַפְנִים לוֹ אֶת אַהֲבַת הַלִּמּוּד, וְאָז הוּא, מִתּוֹךְ אַהֲבָתוֹ לַתּוֹרָה, יְכַוֵּן אֶת מִרְצוֹ לְלִמּוּד הַתּוֹרָה, אוּלָם אֵין לִלְחֹץ עָלָיו יוֹתֵר מִדַּי, שֶׁלֹא יָקוּץ בַּלִּמּוּד וְיַגִּיעַ לְמַצָּב שֶׁלּוֹמֵד רַק מִתּוֹךְ יִרְאָה. וְנִרְאֶה שֶׁלָּזֶה הִתְכַּוֵּן הַגְּרָ"א בְּאָמְרוֹ: עַתָּה יִשְׁמַע לְךָ מִיִּרְאָתוֹ אוֹתְךָ, אֲבָל כַּאֲשֶׁר יוּסַר עֻלְּךָ מֵעַל צַוָּארוֹ, יָסוּר מִזֶּה, כִּי אִי אֶפְשָׁר לוֹ לִשְׁבֹּר מַזָּלוֹ [דְּהַיְנוּ נְטִיָּתוֹ]. נִמְצֵינוּ לְמֵדִים, שֶׁכָּל יֶלֶד יוּכַל לִהְיוֹת מֵחוֹבְשֵׁי בֵּית הַמִּדְרָשׁ. אוּלָם יְלָדִים שֶׁיֵּשׁ לָהֶם נְטִיָּה הֲפוּכָה, צְרִיכִים מִשְׁנֵה זְהִירוּת וְהַשְׁקָעָה מִתּוֹךְ אַהֲבָה. וְאִם בְּכָל זֹאת לֹא הִגַּעְנוּ מִתּוֹךְ אַהֲבָה, הַנַּח לוֹ שֶׁיְּנַצֵּל אֶת מִזְגּוֹ לְאָפִיק אַחֵר שֶׁבִּקְדֻשָּׁה.

וּמְאֹד רָאוּי לְהַדְגִּישׁ, שֶׁעָדִיף שֶׁהַיֶּלֶד יִגְדַּל לִהְיוֹת בַּעַל מִקְצוֹעַ כָּל שֶׁהוּא, כְּגוֹן: נַגָּר, נַפָּח, עוֹרֵךְ דִּין וְכוּ', אֲבָל מִכָּל מָקוֹם יִהְיֶה יְרֵא ה', מֵאֲשֶׁר יִגְדַּל בְּלִי שׁוּם רָצוֹן וְיִפְרֹק עֹל.

וּכְבָר כָּתַב עַל זֶה הָרַב שִׁמְשׁוֹן רְפָאֵל הִירְשׁ זַצַ"ל בְּסִפְרוֹ "יְסוֹדוֹת הַחִנּוּךְ" (במאמר ויגדלו הנערים), שֶׁכַּאֲשֶׁר הַיֶּלֶד אֵינוֹ נוֹטֶה בְּטִבְעוֹ לִלְמֹד [כְּגוֹן שֶׁהוּא "קְפִיצִי" אוֹ שֶׁרָמַת הֲבָנָתוֹ נְמוּכָה], וְלִבּוֹ וְחִשְׁקוֹ הוֹלֵךְ אַחַר פְּעִילוּת גַּשְׁמִית, כְּגוֹן מִקְצוֹעַ, נַגָּר, נַפָּח וְכַדּוֹמֶה, וְהוּא מֵבִין שֶׁאֵין אֶפְשָׁרוּת לְהִקָּרֵא עוֹבֵד ה' וְגַם לִהְיוֹת בַּעַל מִקְצוֹעַ, וּבֶאֱמֶת מִקְצוֹעוֹת הָעוֹלָם הָרָחָב קוֹסְמִים לוֹ וְהוּא מְעֻנְיָן לָצֵאת לַמֶּרְחָב שֶׁמִּחוּץ לְאַרְבַּע אַמּוֹת שֶׁל בֵּית הַמִּדְרָשׁ, שֶׁלְּפִי הֲבָנָתוֹ אַרְבַּע אַמּוֹת שֶׁל בֵּית הַמִּדְרָשׁ זֶה הַתְּנַאי הַיְחִידִי לְהִקָּרֵא עוֹבֵד ה' - הוּא רוֹאֶה בָּזֶה כִּסְתִירָה פְּנִימִית לִרְצוֹנוֹתָיו, וְהוּא עָלוּל מְאֹד לִפְרֹק עֹל כְּדֵי לְסַפֵּק אֶת רְצוֹנוֹתָיו. לְעֻמַּת זֶה, אִלּוּ נָבִין אֲנַחְנוּ, שֶׁעוֹבֵד ה' אֵינוֹ נִמְדָּד וְאֵינוֹ תָּלוּי דַּוְקָא בְּאַרְבַּע אַמּוֹת שֶׁל בֵּית הַמִּדְרָשׁ [עִם כָּל הַשֶּׁבַח וְהַהַעֲרָכָה לְחוֹבְשֵׁי בֵּית הַמִּדְרָשׁ], אֶלָּא הוּא נִמְדָּד גַּם בִּהְיוֹתוֹ עוֹמֵד בַּנִּסָּיוֹן בִּהְיוֹתוֹ בָּעוֹלָם הָרָחָב כְּבַעַל מִקְצוֹעַ חָפְשִׁי בִּהְיוֹתוֹ נוֹשֵׂא וְנוֹתֵן בֶּאֱמוּנָה, מְקַבֵּל כָּל אָדָם בְּסֵבֶר פָּנִים יָפוֹת וּמְקַיֵּם אֶת כָּל מִצְווֹת ה' קַלָּה כְּבַחֲמוּרָה - לָזֶה יִקָּרֵא עוֹבֵד ה' בֶּאֱמֶת. אִם נֵדַע אֶת כָּל הַנַּ"ל וְאֶת זֶה נְשַׁדֵּר לַיֶּלֶד [כַּאֲשֶׁר הִגַּעְנוּ לְמַסְקָנָא שֶׁתְּכוּנָתוֹ וְלִבּוֹ נוֹטִים לָצֵאת לָעוֹלָם הָרָחָב וְשֶׁלֹא הִצְלַחְנוּ לְהַכְנִיס בְּלִבּוֹ אֶת אַהֲבַת הַתּוֹרָה], הוּא יָבִין נְכוֹנָה שֶׁהוּא שָׁוֶה בֵּין שָׁוִים בַּעֲבוֹדַת ה', כָּל אֶחָד בִּתְחוּמוֹ, וְאֵין סְתִירָה בֵּין מִקְצוֹעוֹ לְבֵין עֲבוֹדַת ה', וְאָז יֵקַל עָלָיו לְהַמְשִׁיךְ בַּעֲבוֹדַת ה' בְּשִׂמְחָה לְצַד נְטִיּוֹתָיו. זֹאת וְעוֹד, לִפְעָמִים יִקְרֶה, שֶׁלְּאַחַר זְמַן מְסֻיָּם קָצָר אוֹ אָרֹךְ הוּא יַרְגִּישׁ שְׂבִיעָה מֵעִסּוּקוֹ, וְיַחְלִיט שֶׁעַתָּה הִגִּיעַ הַזְּמַן שֶׁיֵּשֵׁב בְּבֵית הַמִּדְרָשׁ בִּשְׁקִידָה עַל הַתּוֹרָה, וְאָז, סָבִיר מְאֹד לְהַנִּיחַ, שֶׁפֵּרוֹת הַלִּמּוּד יִהְיוּ מְשֻׁבָּחִים מְאֹד.

וְשׁוּב רָאִיתִי לְהַגְּרָ"א בְּעַצְמוֹ שֶׁכָּתַב (בפרושו על משלי כב, ו) בְּזֶה הַלָּשׁוֹן: אִי אֶפְשָׁר לְאָדָם לִשְׁבֹּר מַזָּלוֹ שֶׁנּוֹלַד בּוֹ, כְּמוֹ שֶׁאָמְרוּ חֲזַ"ל (שבת קנו ע"א): הַאי מַאן דִּבְצֶדֶק יִהְיֶה גְּבַר צַדְקָן וְכוּ'. "אֶלָּא שֶׁנִּתְּנָה בְּחִירָה בְּיַד הָאָדָם שֶׁיּוּכַל לֶאֱחֹז בְּמַזָּלוֹ וּלְהַעֲמִידוֹ כְּפִי שֶׁיִּרְצֶה צַדִּיק אוֹ רָשָׁע אוֹ בֵּינוֹנִי", כְּמוֹ שֶׁנֶּאֱמַר (משלי כב, ו): הַאי מַאן דִּבְמַאְדִּים, יְהֵא שׁוֹפֵךְ דָּמִים. אָמַר רַב אָשֵׁי: אוֹ מַקִּיז דָּם, אוֹ שׁוֹחֵט, אוֹ מוֹהֵל, אוֹ לִסְטִים. וְזָכַר כָּאן אֵלּוּ הַשְּׁלֹשָׁה, לְפִי מַזָּלוֹ מוֹרֶה שֶׁיִּהְיֶה שׁוֹפֵךְ דָּמִים, אַךְ יוּכַל לִבְחֹר בְּאֵלּוּ הַג': אוֹ מוֹהֵל - וְהוּא צַדִּיק שֶׁעוֹשֶׂה מִצְוַת עֲשֵׂה, אוֹ שׁוֹחֵט - וְהוּא בֵּינוֹנִי, אוֹ לִסְטִים - וְהוּא רָשָׁע שׁוֹפֵךְ דָּמִים. עַד כָּאן לְשׁוֹנוֹ.

מֵעַתָּה אֱמֹר: הַכֹּל תָּלוּי בִּרְצוֹן הָאָדָם.

וּלְסִיּוּם הִנְנִי מַעְתִּיק כָּאן מַעֲשֶׂה שֶׁהָיָה בִּימֵי הַגָּאוֹן רַבִּי חַיִּים מִוָּאלוֹזִ'ין, וּמַעֲשֶׂה שֶׁהָיָה כָּךְ הָיָה:

בָּעִיר סְלוֹצְק הָיָה "יוֹסָלֶה הַשּׁוֹבָב" שֵׁם דָּבָר, כֻּלָּם הִכִּירוּהוּ וְיָדְעוּ אוֹדוֹתָיו. יֶלֶד עִלּוּי, מְבֹרָךְ בְּכִשְׁרוֹנוֹתָיו, בַּעַל רֹאשׁ בַּרְזֶל, אֲבָל דָּא עָקָא שֶׁהוּא שׁוֹבָב עַד מְאֹד, אֵינוֹ מְסֻגָּל לְהִתְרַכֵּז, וְכִמְעַט שֶׁאֵינוֹ יוֹשֵׁב עַל סַפְסַל הַלִּמּוּדִים בַּ"חֶדֶר" כִּשְׁאָר הַיְלָדִים בְּנֵי גִילוֹ. לוֹמֵד מַשֶּׁהוּ בְּקֹשִׁי רַב, וְכָל הַיּוֹם מִתְעַסֵּק עִם הַיּוֹנִים עַל גַּגּוֹת הַבָּתִּים וְעִם הַכְּלָבִים בָּרְחוֹבוֹת. הוֹלֵךְ לִשְׂחוֹת בַּנָּהָר עִם נַעֲרֵי הַגּוֹיִים חֲבֵרָיו, וְעוֹד וָעוֹד.

וְהִנֵּה יוֹם אֶחָד, בִּהְיוֹתוֹ בֶּן שְׁתֵּים עֶשְׂרֵה, הוּא עָבַר בְּמֵרוֹץ הַשּׁוֹבְבוּת שֶׁלּוֹ לְיַד אַחַד הַבָּתִּים בָּעִיר, וְהוּא קוֹלֵט מִתּוֹכוֹ קוֹל גְּעָרָה חֲזָקָה. יוֹסָלֶה אֵינֶנּוּ מִתְעַצֵּל, הוּא מְטַפֵּס עַל הַחַלּוֹן וּמֵצִיץ לְתוֹךְ הַבַּיִת וְרוֹאֶה אֵיךְ אַבָּא מַכֶּה אֶת בְּנוֹ שֶׁסָּרַח, בְּאָמְרוֹ לוֹ: "מָה אַתָּה חוֹשֵׁב? אֲנִי אֶתֵּן לְךָ שֶׁתִּגְדַּל פֶּרֶא אָדָם כְּמוֹ 'יוֹסָלֶה הַשּׁוֹבָב'? אֶהֱרֹג אוֹתְךָ וְלֹא אֶתֵּן!... בְּשׁוּם אֹפֶן לֹא אֶתֵּן לְךָ לִגְדֹּל כָּךְ!..."

נִדְהָם יוֹסָלֶה מִמַּה שֶּׁשָּׁמְעוּ אָזְנָיו בְּזֶה הָרֶגַע, וְהוּא חוֹשֵׁב לְעַצְמוֹ: 'מָה? עַד כְּדֵי כָּךְ הִגַּעְתִּי, שֶׁכְּבָר נַעֲשֵׂיתִי מִין שֵׁם דָּבָר לִגְנַאי בְּכָל סְלוֹצְק, עַד שֶׁאִם יֶלֶד חוֹטֵא מְטִיחִים בּוֹ: תִּגְדַּל כְּיוֹסָלֶה? אִם כָּךְ, מֻכְרָחִים לְשַׁנּוֹת אֶת כָּל הַכִּוּוּן! הָיֹה לֹא אֶהְיֶה יוֹתֵר כָּךְ!'

הָיוּ לוֹ, לְיוֹסָלֶה, כַּמָּה פְּרוּטוֹת בְּכִיסוֹ. הָלַךְ וְקָנָה בָּהֶן כַּמָּה עוּגוֹת. הִמְשִׁיךְ בְּדַרְכּוֹ, וְאָסַף אֶת כָּל הַכְּלָבִים, חִלֵּק לְכָל אֶחָד מֵהֶם עוּגָה וְאָמַר לָהֶם: "בָּזֶה נִגְמְרָה הַחֲבֵרוּת שֶׁלָּנוּ, וְלֹא יוֹתֵר..."

מִשָּׁם הָלַךְ יוֹסָלֶה לְאָבִיו, וְאָמַר לוֹ: "אַבָּא, הֶחְלַטְתִּי שֶׁאֲנִי נוֹסֵעַ לִלְמֹד בַּיְשִׁיבָה!"...

תַּדְהֵמָה נָפְלָה עַל אָבִיו בְּשָׁמְעוֹ זֹאת, וְהוּא הֲלֹא הִכִּיר אֶת יוֹסָלֶה שֶׁלּוֹ עַל בֻּרְיוֹ, וּמִיָּד חָשַׁב לְעַצְמוֹ: 'מִי יוֹדֵעַ אֵיזֶה מַעֲשֵׂה קוּנְדֵּס נִרְקָם בְּמֹחוֹ, מִי יוֹדֵעַ מַה הוּא מְתַכְנֵן לַעֲשׂוֹת עוֹד לְעַצְמוֹ?' וְלָכֵן דָּחָה אוֹתוֹ בְּתֹקֶף: "אַל תְּבַלְבֵּל לִי בַּמֹּחַ, לֵךְ לְךָ לַיּוֹנִים וְלַכְּלָבִים שֶׁלְּךָ וְהַנַּח לִי!..."

אֲבָל יוֹסָלֶה עוֹמֵד עַל שֶׁלּוֹ וְאֵינוֹ מַרְפֶּה: "אַבָּא, אֲנִי אוֹמֵר לְךָ בְּכָל הָרְצִינוּת, אֲנִי רוֹצֶה לָלֶכֶת לַיְשִׁיבָה, וְאִם לֹא תִתֵּן לִי - אֶסַּע לְבַד!..."

אָבִיו הֵבִין מִיָּד, כִּי אִם הוּא אוֹמֵר שֶׁיֵּלֵךְ לְבַד - חֲזָקָה עָלָיו שֶׁיֵּלֵךְ. נֶעֱצַר אֵפוֹא, חָשַׁב וְחָשַׁב, הִבִּיט הֵיטֵב לְתוֹךְ עֵינֵי הַיֶּלֶד וְאָמַר לְעַצְמוֹ: 'נִדְמֶה לִי שֶׁהַפַּעַם אֵלֶּה בֶּאֱמֶת דִּבּוּרִים רְצִינִיִּים.' לְאַחַר כַּמָּה רְגָעִים שֶׁל שֶׁקֶט, שָׁאַל אוֹתוֹ: "וּלְאֵיזֶה יְשִׁיבָה אַתָּה רוֹצֶה לִנְסֹעַ?"

הֵשִׁיב יוֹסָלֶה: "לְוָאלוֹזִ'ין!..."

לֹא יָכוֹל אָבִיו לְהִתְאַפֵּק, וּפָרַץ בִּצְחוֹק רָם: "לְוָאלִוֹזִ'ין?!... הֵן לֹא לָמַדְתָּ כְּלוּם, וּבִשְׁבִיל לְהִתְקַבֵּל בְּוָאלוֹזִ'ין צְרִיכִים לָדַעַת שְׁנֵי סִדְרֵי גְמָרָא עַל בֻּרְיָם, וְאַתָּה, הֲלֹא אֲפִלּוּ דַּף אֶחָד שֶׁל גְּמָרָא אֵינְךָ יוֹדֵעַ!..."

"אַבָּא" - אָמַר יוֹסָלֶה בִּנְחִישׁוּת וּבְהֶחְלֵטִיּוּת - "לֹא אִכְפַּת לִי שׁוּם דָּבָר, אֲנִי רוֹצֶה לְהִכָּנֵס לְוָאלוֹזִ'ין וּלְהַתְחִיל לִלְמֹד, וְאִם לֹא תִתֵּן לִי, אֶסַּע לְבַד!..."

רָאָה הָאָב שֶׁלֹא יוּכַל כְּבָר לְהַשְׁפִּיעַ עָלָיו לְשַׁנּוֹת אֶת הַחְלָטָתוֹ, נָתַן לוֹ מְעַט כֶּסֶף, אָרַז בִּשְׁבִילוֹ חֲבִילָה מֵחֲפָצָיו, וְהוּא יָצָא לַדֶּרֶךְ.

יוֹסָלֶה עָזַב אֶת הַבַּיִת וְיָצָא לְדַרְכּוֹ. חֵלֶק מִן הַדֶּרֶךְ הוּא עָשָׂה בַּעֲגָלָה, חֵלֶק בָּרֶגֶל, אֲבָל כַּעֲבוֹר שְׁלֹשָׁה יָמִים הוּא הִגִּיעַ לְוָאלוֹזִ'ין. בְּהַגִּיעוֹ לְשָׁם, הָלַךְ מִיָּד אֶל הַיְשִׁיבָה, נִכְנַס לְחָצֵר גְּדוֹלָה, שָׁאַל בַּחוּרִים אֵיפֹה חַדְרוֹ שֶׁל רֹאשׁ הַיְשִׁיבָה, וְכֻלָּם מִסְתַּכְּלִים עָלָיו: נַעַר בֶּן שְׁתֵּים עֶשְׂרֵה פּוֹסֵעַ לוֹ בִּנְחִישׁוּת כָּזֹאת וְשׁוֹאֵל עַל רֹאשׁ הַיְשִׁיבָה?! אֲבָל הֵם הֶרְאוּ לוֹ.

יוֹסָלֶה נִגַּשׁ לַדֶּלֶת וְנָקַשׁ עָלֶיהָ, וְכַאֲשֶׁר הֵשִׁיבוּ: הִכָּנֵס, נִכְנַס וְאָמַר: "שָׁלוֹם עֲלֵיכֶם", וְרַבִּי חַיִּים עָנָה לוֹ: "עֲלֵיכֶם הַשָּׁלוֹם".

"מָה רְצוֹנְךָ, נַעֲרִי?" שׁוֹאֵל רֹאשׁ הַיְשִׁיבָה, וְיוֹסָלֶה עוֹנֶה: "אֲנִי רוֹצֶה לְהִכָּנֵס לַיְשִׁיבָה!..."

רַבִּי חַיִּים הָיָה רָגִיל לְעִלּוּיִים שֶׁמִּתְדַּפְּקִים עַל הַיְשִׁיבָה בִּצְעִירוּתָם, וְלָכֵן הָיְתָה שְׁאֵלָתוֹ הַבָּאָה: "וּמָה אַתָּה יוֹדֵעַ נַעֲרִי?..."

עוֹנֶה יוֹסָלֶה: "אֲנִי לֹא יוֹדֵעַ שׁוּם דָּבָר, אֲבָל אֲנִי רוֹצֶה לִלְמֹד!"

הִתְבּוֹנֵן רַבִּי חַיִּים בָּעֵינַיִם הַנּוֹצְצוֹת וְהַתּוֹסְסוֹת שֶׁל הַנַּעַר, וַהֲלֹא גַּם רוּחַ הַקֹּדֶשׁ לֹא נִפְקְדָה מֵרַבִּי חַיִּים, וְהֵבִין שֶׁטָּמוּן כָּאן עָתִיד, וּמִיָּד צָבַט לוֹ עַל לֶחְיוֹ וְאָמַר לוֹ: "אִם תִּרְצֶה - תּוּכַל, קוּם וְהִכָּנֵס לַיְשִׁיבָה!..."

יוֹסָלֶה לֹא עָשָׂה שׁוּם שְׁהִיּוֹת, אֶלָּא מִיָּד נִכְנַס וְהִתְיַשֵּׁב לִלְמֹד. רַבִּי חַיִּים הֶעֱמִיד לוֹ מְלַמְּדִים לְכָל דָּבָר: לְחֻמָּשׁ, לְמִשְׁנָיוֹת וְלִגְמָרָא, וְיוֹסָלֶה עַצְמוֹ הִתְחִיל לְהִתְעַנְיֵן וְלִבְדֹּק, לְחַפֵּשׂ וּלְחַטֵּט, וְהוּא שָׁקַע בְּלִמּוּד בְּצִמָּאוֹן עַז שֶׁלֹא נִמְצָא כְּדֻגְמָתוֹ, עַד שֶׁמִּקֵּץ שְׁלֹשָׁה חֳדָשִׁים הוּא כְּבָר הִתְיַצֵּב עַל רַגְלָיו, וְהִתְחִיל לִלְמֹד בְּצוּרָה מְסֻדֶּרֶת וּבְהַתְמָדָה גְּדוֹלָה.

עָבְרוּ שְׁנָתַיִם, אֶת בַּר הַמִּצְוָה שֶׁלּוֹ חָגַג בַּיְשִׁיבָה, וּכְשֶׁנַּעֲשָׂה בֶּן אַרְבַּע עֶשְׂרֵה, כְּבָר הָיָה בָּחוּר לַמְדָן לְכָל דָּבָר, וְהִמְשִׁיךְ לִלְמֹד בְּהַתְמָדָה וּבִשְׁקִידָה, כְּבָר לָמַד הֵיטֵב גְּמָרָא, רַשִׁ"י וְתוֹסָפוֹת, וְאַף הִצְטָרֵף אֶל הַחוּג הַמְיֻחָס שֶׁל הַ"שְּׁמוֹנֶה עֶשְׂרֵה", וְזֶה הָיָה מֻשָּׂג יָדוּעַ בְּוָאלוֹזִ'ין. הַמְדֻבָּר הָיָה בְּבַחוּרִים שֶׁלָּמְדוּ ח"י שָׁעוֹת בִּימָמָה. בְּהֵיכַל יְשִׁיבַת וָאלוֹזִ'ין הָיוּ עַמּוּדִים מְרֻבָּעִים, וְאוֹתָם בַּחוּרִים הַמַּתְמִידִים בְּיוֹתֵר, קָבְעוּ לָהֶם אֶת מְקוֹמָם לְיַד עַמּוּדִים אֵלּוּ, כְּדֵי שֶׁלֹא יֻפְרְעוּ מֵחֲמַת הַמִּסְתּוֹבְבִים. הֵם לָמְדוּ שְׁמוֹנֶה עֶשְׂרֵה שָׁעוֹת בִּימָמָה, רַק שֵׁשׁ שָׁעוֹת הוֹתִירוּ לְעַצְמָם לְכָל הַדְּבָרִים הָאֲחֵרִים, וְזֶה כָּלַל אֲכִילָה וְשֵׁנָה וְכָל הַשְּׁאָר. בֵּין בַּחוּרִים אֵלֶּה קָנָה לוֹ יוֹסָלֶה אֶת הַשֵּׁם: "רַבִּי יוֹסָלֶה דֶּער אַכְצֶענֶער" [פֵּרוּשׁ: רַבִּי יוֹסָלֶה הַ"שְּׁמוֹנֶה עֶשְׂרֵה". וְהַכַּוָּנָה, שֶׁהָיָה לוֹמֵד שְׁמוֹנֶה עֶשְׂרֵה שָׁעוֹת וְכַנַּ"ל].

כַּעֲבוֹר כַּמָּה שָׁנִים, כְּשֶׁיּוֹסָלֶה כְּבָר הִתְפַּרְסֵם לְלַמְדָן גָּדוֹל, וַיְהִי הַיּוֹם וְהוּא מְקַבֵּל מִכְתָּב מֵאִמּוֹ, שֶׁלֹא בִּשֵּׂר טוֹבוֹת. אָבִיו הָיָה חַיָּט, וְעָסַק בִּמְלַאכְתּוֹ בַּחֲנוּת שֶׁנִּצְּבָה בֵּין שׁוּרָה אֲרֻכָּה שֶׁל כָּל חֲנֻיּוֹת הַחַיָּטִים בָּעִיר סְלוֹצְק. וְהִנֵּה כּוֹתֶבֶת לוֹ אִמּוֹ בְּמִכְתָּבָהּ, כִּי פָּרְצָה שְׂרֵפָה בָּעִיר שֶׁכִּלְּתָה אֶת כָּל חֲנֻיּוֹת הַחַיָּטִים וּבְתוֹכָן גַּם חֲנוּתוֹ שֶׁל אָבִיו, שֶׁאַף הִיא הָיְתָה לְמַאֲכֹלֶת אֵשׁ...

פָּנְתָה הָאֵם לִבְנָהּ וּבִקְשָׁה אוֹתוֹ: "אַתָּה כְּבָר בָּחוּר מְבֻגָּר, כְּבָר לָמַדְתָּ הַרְבֵּה, עַכְשָׁיו עֵת מְצוּקָה לַמִּשְׁפָּחָה, חֲזֹר נָא הַבַּיְתָה, וַעֲזֹר לְאָבִיךָ לְשַׁקֵּם מֵחָדָשׁ אֶת פַּרְנָסָתוֹ..."

גְּדוֹלָה הָיְתָה מוּעָקָתוֹ שֶׁל יוֹסָלֶה לְאַחַר שֶׁקָּרָא אֶת הַמִּכְתָּב. פְּנִיַּת אִמּוֹ הַנִּרְגֶּשֶׁת נָגְעָה לְלִבּוֹ. אֲבָל מִצַּד שֵׁנִי - הוּא כְּבָר קָנָה לְעַצְמוֹ מַעֲמָד נִכְבָּד בְּלִמּוּד הַתּוֹרָה, וְכֵיצַד זֶה יֵלֵךְ וְיִסְגֹּר עַכְשָׁו אֶת הַגְּמָרָא וְיִסַּע הַבַּיְתָה?!

בַּצַּר לוֹ נִכְנַס אֶל רֹאשׁ הַיְשִׁיבָה, הֶרְאָה לוֹ אֶת הַמִּכְתָּב שֶׁל אִמּוֹ, וְשָׁאַל מַה יַּעֲשֶׂה בַּמַּצָּב שֶׁנּוֹצָר?

רַבִּי חַיִּים קָרָא אֶת הַמִּכְתָּב בְּעִיּוּן. אֲנָחָה כְּבֵדָה נֶעְתְּקָה מִלִּבּוֹ, וְכַעֲבוֹר מִסְפַּר רְגָעִים אָמַר לוֹ: "שְׁמַע בְּקוֹלִי - חֲזֹר לְלִמּוּדְךָ!" יוֹסָלֶה לֹא הִסֵּס, שָׁמַע לְקוֹל רַבּוֹ וְחָזַר לְלִמּוּדָיו, וּמַה שֶּׁנּוֹגֵעַ לְאִמּוֹ - עָשׂוּ מַה שֶּׁיָּכְלוּ לַעֲשׂוֹת כְּדֵי לְשַׁפֵּר קְצָת אֶת מַצַּב הַפַּרְנָסָה שָׁם, וּמִן הַסְּתָם גַּם הִמְצִיא לוֹ רַבִּי חַיִּים מְעַט כֶּסֶף שֶׁיִּשְׁלַח לָהֶם.

עָבַר עוֹד אֵיזֶה זְמַן, הוּא שׁוּב מְקַבֵּל מִכְתָּב מֵאִמּוֹ, מִכְתָּב סָפוּג תּוֹכָחָה וּמוּסָר:

"לָמָּה לֹא שָׁמַעְתָּ לִי וְלֹא חָזַרְתָּ הַבַּיְתָה, עַכְשָׁיו הַמַּצָּב גָּרוּעַ יוֹתֵר מִשֶּׁהָיָה - הָאַבָּא חָלָה מֵרֹב עָגְמַת נֶפֶשׁ, בּוֹא הַבַּיְתָה לְפָחוֹת עַכְשָׁו..."

עַתָּה גָּבְרָה מוּעָקָתוֹ עוֹד יוֹתֵר. וְהוּא, כַּמּוּבָן, שׁוּב נִכְנַס לְרַבִּי חַיִּים. שׁוּב הֶרְאָה לוֹ אֶת הַמִּכְתָּב, וְהַפַּעַם נֶאֱנַח רֹאשׁ הַיְשִׁיבָה אֲנָחָה עוֹד יוֹתֵר עֲמֻקָּה, בְּאָמְרוֹ אֵלָיו: "אֵינֶנִּי יָכוֹל לוֹמַר לְךָ שׁוּם דָּבָר, אֲבָל שְׁמַע בְּקוֹלִי - חֲזֹר לְלִמּוּדְךָ!"

אִם רֹאשׁ הַיְשִׁיבָה אוֹמֵר - אֵין שׁוּם הִסּוּס אֵצֶל יוֹסָלֶה. הוּא שׁוּב חָזַר לְלִמּוּדָיו, אֶלָּא שֶׁכַּעֲבוֹר זְמַן לֹא רַב, הוּא קִבֵּל מִכְתָּב שְׁלִישִׁי מֵאִמּוֹ: "אַבָּא נִפְטַר!"

יוֹסָלֶה לֹא יָכֹל לְהִתְאַפֵּק, וּמִיָּד הִתְיַפַּח בִּבְכִי מַר עַל פְּטִירַת אָבִיו, וְלֹא רַק עַל זֶה, אֶלָּא שֶׁמֶּא, מִי יוֹדֵעַ, אוּלַי הוּא הָיָה הַגּוֹרֵם לְמוֹתוֹ?...

מַהֵר נִכְנַס לְרַבִּי חַיִּים בִּבְכִי מַר, וּלְאַחַר שֶׁסִּפֵּר לוֹ מַה קָּרָה, בָּכָה רַבִּי חַיִּים עִמּוֹ בְּיַחַד. אֲבָל כַּעֲבוֹר מִסְפַּר רְגָעִים, שׁוּב אוֹמֵר לוֹ רַבִּי חַיִּים: "לֹא אוּכַל לוֹמַר לְךָ דָּבָר, אֲבָל לֵךְ וְתֵשֵׁב שִׁבְעָה וְאַחֲרֵי כֵן חֲזֹר לְלִמּוּדְךָ." וְגַם הַפַּעַם הוּא שָׁמַע בְּקוֹלוֹ, הָלַךְ וְיָשַׁב שִׁבְעָה, וְכָתַב לְאִמּוֹ דִּבְרֵי נִחוּמִים שֶׁהוּא מִצְטַעֵר כְּמוֹתָהּ בַּצָּרָה וְכוּ' [וְכֵן שָׁלַח לָהּ כֶּסֶף לְפַרְנָסָה, כַּנִּזְכַּר לְעֵיל], אֲבָל אַחַת הִיא וְלֹא יוּכַל לַעֲשׂוֹת אַחֶרֶת מִמַּה שֶּׁצִּוָּה לוֹ רַבּוֹ - הַיְנוּ, צָרִיךְ לָשׁוּב וּלְהַתְמִיד בַּתּוֹרָה כְּמוֹ בְּכָל הַשָּׁנִים הַקּוֹדְמוֹת. וְאָכֵן, אַחֲרֵי שִׁבְעַת יְמֵי הָאֲבֵלוּת, שָׁב כָּרָגִיל לְלִמּוּדָיו בַּיְשִׁיבָה...

עָבְרוּ עוֹד כַּמָּה שָׁנִים - נִפְטַר רַבָּהּ שֶׁל סְלוֹצְק. בְּתֹם יְמֵי הָאֵבֶל, בָּאוּ חֲמִשָּׁה מֵחַבְרֵי קְהִלַּת סְלוֹצְק לְוָאלוֹזִ'ין, נִכְנְסוּ לְרַבִּי חַיִּים וּבִקְשׁוּ אוֹתוֹ שֶׁיִּבְחַר לָהֶם רַב שֶׁיֵּשֵׁב עַל מְקוֹמוֹ - שֶׁל הָרַב שֶׁנִּפְטַר, כְּשֶׁהֵם מַבְטִיחִים שֶׁיִּדְאֲגוּ לְכָל צְרָכָיו; הֵם יְחַתְּנוּ אוֹתוֹ, יִבְנוּ לוֹ בַּיִת נָכוֹן לְפִי כְּבוֹדוֹ, וְיִתְּנוּ כָּל הַצָּרִיךְ, וְהוּא יוּכַל לָשֶׁבֶת עַל כִּסֵא מַמְלַכְתּוֹ כָּרָאוּי וְכַהֹגֶן.

עָנָה לָהֶם רַבִּי חַיִּים: "הַמְתִּינוּ רֶגַע, יֵשׁ לִי רַב בִּשְׁבִילְכֶם!..."

מִיָּד שָׁלַח וְקָרָא לְרַבִּי יוֹסָלֶה, וְכַאֲשֶׁר נִכְנַס לַחֶדֶר, קָם רַבִּי חַיִּים לְפָנָיו מְלֹא קוֹמָתוֹ. אַנְשֵׁי הַקְּהִלָּה יָצְאוּ מִכְּלֵיהֶם מְרֹב הִתְפַּעֲלוּת עַל הַכָּבוֹד הַגָּדוֹל הַזֶּה, שֶׁרַבִּי חַיִּים, רֹאשׁ יְשִׁיבַת וָאלוֹזִ'ין, חוֹלֵק לְאֶחָד מִתַּלְמִידָיו הַצְּעִירִים, וְלֹא דַּי בְּכָךְ, אֶלָּא שֶׁרַבִּי חַיִּים עוֹד פּוֹנֶה לְרַבִּי יוֹסָלֶה וְאוֹמֵר לוֹ: "גַּשׁ לְיָדִי," וּכְשֶׁנִּגַּשׁ - הוֹשִׁיבוֹ עַל יָדוֹ. לְאַחַר שֶׁיָּשַׁב, פָּנָה רַבִּי חַיִּים בְּחִיּוּךְ לְחַבְרֵי קְהִלַּת סְלוֹצְק: "הַאִם זוֹכְרִים אַתֶּם שֶׁהָיָה אֶצְלְכֶם יֶלֶד שׁוֹבָב, שֶׁקָּרְאוּ לוֹ יוֹסָלֶה? מֶה הָיָה וּמַה קָּרָה אִתּוֹ?"

שׁוֹמְעִים הֵם וְעוֹנִים בְּחִיּוּךְ: "כֵּן, אֲנַחְנוּ נִזְכָּרִים שֶׁהָיָה יֶלֶד כָּזֶה, שׁוֹבָב וּפִרְחָח, שֶׁעָשָׂה כָּל מַעֲשֵׂי קוּנְדֵּס שֶׁבָּעוֹלָם, אֲבָל מִזֶּה כַּמָּה שָׁנִים שֶׁהוּא נֶעְלַם וְאֵינֶנּוּ, וְאֵין אֲנַחְנוּ יוֹדְעִים לְאָן הוּא נֶעְלַם..."

"אִם כָּךְ" - אוֹמֵר רַבִּי חַיִּים - "רַבִּי יוֹסָלֶה קוּם נָא!" וְהוּא פּוֹנֶה לְחַבְרֵי הַקְּהִלָּה: "זֶהוּ יוֹסָלֶה, וְהוּא הָרַב שֶׁלָּכֶם!" וְהוּא הִתְחִיל לְשַׁבֵּחַ אוֹתוֹ בְּכָל הַשְּׁבָחִים. וְסִיֵּם בִּשְׁאֵלָתוֹ:

"הַאִם אַתֶּם מַסְכִּימִים?"

הֵשִׁיבוּ כֻּלָּם: "בְּוַדַּאי! אִם הָרַב אוֹמֵר - אָז וַדַּאי!"

הָלְכוּ וְהֵבִיאוּ יַיִן וּמְזוֹנוֹת, שָׁתוּ "לְחַיִּים" וְאִחֲלוּ "מַזָּל טוֹב". וּכְטוֹב הַלֵּב בַּיַּיִן, הִשְׁמִיעַ רַבִּי חַיִּים כַּמָּה מִלִּים:

"רַבִּי יוֹסְל, אַתָּה זוֹכֵר כַּאֲשֶׁר בָּאתָ וְסִפַּרְתָּ לִי שֶׁנִּשְׂרְפָה הַחֲנוּת בְּתוֹךְ כָּל הַחֲנֻיּוֹת, וְלֹא יָדַעְתָּ מַה לַּעֲשׂוֹת בַּדָּבָר, בִּקְשָׁה אִמְּךָ לַחֲזֹר הַבַּיְתָה, וַאֲנִי אָמַרְתִּי שֶׁאֵינֶנִּי יוֹדֵעַ מַה לּוֹמַר. מַה קָּרָה אָז? לָמָּה עָנִיתִי כָּךְ?

"בְּכֵן" - הִמְשִׁיךְ רַבִּי חַיִּים - "הֵבַנְתִּי שֶׁזֶּהוּ בְּגֶדֶר שֶׁל 'וַיָּבוֹא גַּם הַשָּׂטָן בְּתוֹכָם', כַּנֶּאֱמַר אֵצֶל אִיּוֹב, וְהַשָּׂטָן אָמַר שֶׁצְּרִיכִים לְנַסּוֹת אֶת יוֹסָלֶה. קָם נַעַר צָעִיר וְעוֹזֵב אֶת כָּל מַעֲשֵׂי הַשּׁוֹבְבוּת שֶׁלּוֹ, מִתְיַשֵּׁב לִלְמֹד בְּהַתְמָדָה גְּדוֹלָה וַעֲצוּמָה וְהוּא נַעֲשָׂה אָדָם גָּדוֹל - צְרִיכִים לַהֲבִיאוֹ לִידֵי נִסָּיוֹן, לִרְאוֹת הֲיַעֲמֹד בְּהַחְלָטָתוֹ וּבְקַבָּלָתוֹ. בַּשָּׁמַיִם נָתְנוּ רְשׁוּת לַשָּׂטָן לִשְׂרֹף אֶת כָּל חֲנֻיּוֹת הַחַיָּטִים, כַּאֲשֶׁר כָּל הַכַּוָּנָה הִיא לַחֲנוּתוֹ שֶׁל אָבִיךָ. וַאֲנִי" - מַמְשִׁיךְ רַבִּי חַיִּים - "הֵבַנְתִּי מַה קּוֹרֶה, הֵבַנְתִּי שֶׁאַתָּה צָרִיךְ לַעֲמֹד בַּנִּסָּיוֹן, אֲבָל לוֹמַר לְךָ - לֹא יָכֹלְתִּי, הֲלֹא אַתָּה מֵבִין בְּעַצְמְךָ שֶׁלֹא יָכֹלְתִּי. אָמַרְתִּי לְךָ אֵפוֹא: שְׁמַע לִי וְלֹא תִתְחָרֵט. וְהִנֵּה שׁוּב 'וַיָּבוֹא גַּם הַשָּׂטָן', וְהַפַּעַם בָּא וְהֶחֱלָה אֶת אָבִיךָ, וּכְשֶׁבָּאתָ אֵלַי בַּמַּצָּב הַזֶּה, נֶאֱנַחְתִּי אִתְּךָ בְּיַחַד, אֲבָל עָנִיתִי לְךָ מַה שֶּׁעָנִיתִי בַּפַּעַם הָרִאשׁוֹנָה, וְאַתָּה שָׁמַעְתָּ לִי וְעָמַדְתָּ בַּנִּסָּיוֹן. אֲבָל זֶה עֲדַיִן לֹא מַסְפִּיק, שׁוּב 'וַיָּבוֹא גַּם הַשָּׂטָן', וְהַפַּעַם מֻכְרָחִים לָקַחַת אֶת אָבִיךָ מֵהָעוֹלָם. כָּאן הָיָה בָּטוּחַ שֶׁכְּבָר לֹא תִהְיֶה לְךָ בְּרֵרָה, וְלֹא תּוּכַל לַעֲמֹד בַּנִּסָּיוֹן. זֶה הָיָה אָכֵן נִסָּיוֹן קָשֶׁה, אֲבָל עָמַדְתָּ גַּם בַּנִּסָּיוֹן הַזֶּה!"

וְרַבִּי חַיִּים מִוָּאלוֹזִ'ין סִיֵּם וְאָמַר: "מְאֻשָּׁר הוּא עַתָּה אָבִיךָ בְּגַן עֵדֶן, הוּא שָׂמֵחַ בַּתּוֹרָה שֶׁאַתָּה לוֹמֵד! וְעַכְשָׁו, יוֹרֶה וִילַמֵּד הָאִישׁ הַזֶּה בַּקְּהִלָּה הַגְּדוֹלָה דִּסְלוֹצְק!"

הָרַב מִבְּרִיסְק סִפֵּר, כִּי רַבִּי חַיִּים מִוָּאלוֹזִ'ין עוֹד הוֹסִיף אָז לֵאמֹר: "דְּעוּ לָכֶם, חַבְרֵי קְהִלַּת סְלוֹצְק וְרַבִּי יוֹסָלֶה, יִתָּכֵן וְאֶפְשָׁרִי הַדָּבָר שֶׁיִּתְּנוּ לַשָּׂטָן לִשְׂרֹף עִיר שְׁלֵמָה, וּבִלְבַד לִטֹּל בָּחוּר אֶחָד מִן הַיְשִׁיבָה!" [וְקָרוֹב לְוַדַּאי שֶׁזֶּהוּ ר' יוֹסֵף מִסְּלוֹצְק, מְחַבֵּר סֵפֶר "בֵּית הַלֵּוִי", אָבִיו שֶׁל הַגָּאוֹן ר' חַיִּים מִבְּרִיסְק הַמְפֻרְסָם בְּעוֹלַם הַיְשִׁיבוֹת!]

הַסִּפּוּר מְדַבֵּר בְּעַד עַצְמוֹ. לָנוּ, הַהוֹרִים, יֵשׁ לִלְמֹד מִכָּאן לִמּוּד גָּדוֹל, עַד כַּמָּה חָזָק כֹּחוֹ שֶׁל הָרָצוֹן שֶׁהוּא תָלוּי בְּהַפְנָמַת הַמֶּסֶר שֶׁאֲנַחְנוּ רוֹצִים לְהַפְנִים. רֶגַע שֶׁל מַחֲשָׁבָה שֶׁנִּכְנְסָה לְעֹמֶק שִׂכְלוֹ שֶׁל יוֹסָלֶה הַשּׁוֹבָב, הָפְכָה אוֹתוֹ לְאָדָם אַחֵר, בִּזְכוּת רְצוֹנוֹ לִהְיוֹת יוֹסָלֶה הַשַּׁקְדָן.

אָמְנָם יֵשׁ לָנוּ לְהַדְגִּישׁ, שֶׁלַּמְרוֹת כָּל הָאָמוּר לְעֵיל, אַל לָנוּ לִשְׁכֹּח אֶת הַכְּלִי הַנִּפְלָא לְהַצְלָחַת יְלָדֵינוּ, אֲשֶׁר כֹּחוֹ רַב בַּל יְתֹאַר וּבַל יְשֹׁעַר בַּכֹּל מִכֹּל כֹּל. וּמַהוּ הַכְּלִי? תְּפִלָּה!!! יֵשׁ לְהִתְחַנֵּן לְנוֹתֵן הַפִּקָּדוֹן, קְרִי בּוֹרֵא עוֹלָם, אָבִינוּ שֶׁבַּשָּׁמַיִם, וְלִבְכּוֹת לְפָנָיו בְּלֵב נִשְׁבָּר וְנִדְכָּא, שֶׁיַּצְלִיחֵנוּ בְּחִנּוּךְ יְלָדֵינוּ בְּתוֹךְ כָּל שְׁאָר יַלְדֵי יִשְׂרָאֵל, וִיזַכֵּנוּ לִרְאוֹתָם יְרֵאִים וּשְׁלֵמִים. וְאַף עַל פִּי שֶׁאָמְרוּ: הַכֹּל בִּידֵי שָׁמַיִם חוּץ מִיִּרְאַת שָׁמַיִם (ברכות לג:), כְּבָר עָמְדוּ עַל זֶה גְּדוֹלֵי הַמּוּסָר (עיין דברי יהושע מאמר שני פרק ט), שֶׁהַתְּפִלָּה - חֵלֶק מֵהַהִשְׁתַּדְּלוּת לִזְכּוֹת לְיִרְאַת שָׁמַיִם, וְזֶה נֶחְשָׁב לְמַאֲמָץ רָצוּי, וּמְקַבְּלִים עַל זֶה שָׂכָר כְּמוֹ מַאֲמָץ גַּשְׁמִי.

וּבְדַבְּרֵנוּ עַל כֹּחַ הַתְּפִלָּה, הִנֵּה סְגֻלָּה נִפְלָאָה שֶׁהוּבְאָה בְּסִדּוּר "אִישׁ מַצְלִיחַ" בְּשֵׁם הַשְּׁלָ"ה הַקָּדוֹשׁ, וְהִיא: בְּשַׁחֲרִית, בְּ"אַהֲבַת עוֹלָם", בַּתֵּבוֹת "לֹא נֵבוֹשׁ וְלֹא נִכָּלֵם וְלֹא נִכָּשֵׁל לְעוֹלָם וָעֶד", יַחְשֹׁב עַל זַרְעוֹ וְזֶרַע זַרְעוֹ עַד עוֹלָם. וְכֵן בַּקֶּטַע "בָּרוּךְ אֱלֹקֵינוּ שֶׁבְּרָאָנוּ לִכְבוֹדוֹ", כְּשֶׁיַּגִּיעַ לַמִּשְׁפָּט "לֹא נִיגַע לָרִיק וְלֹא נֵלֵד לַבֶּהָלָה", יַחְשֹׁב גַּם עַל זַרְעוֹ וְזֶרַע זַרְעוֹ עַד עוֹלָם.

וּלְסִיּוּם, אַעְתִּיק תְּפִלָּה עַל הַבָּנִים שֶׁחִבֵּר הַחֲזוֹן אִישׁ זיע"א (עבור האם), וְזוֹ לְשׁוֹנָהּ:

"יְהִי רָצוֹן מִלְּפָנֶיךָ ה' אֱלֹקַי וֵאלֹקֵי אֲבוֹתַי, שֶׁתְּרַחֵם עַל בְּנִי [פְּלוֹנִי] וְתַהֲפֹךְ אֶת לְבָבוֹ לְאַהֲבָה וּלְיִרְאָה אֶת שְׁמֶךָ, וְלִשְׁקֹד בְּתוֹרָתְךָ הַקְּדוֹשָׁה, וְתָסִיר מִלְּפָנָיו כָּל הַסִּבּוֹת הַמּוֹנְעוֹת אוֹתוֹ מִשְּׁקִידַת תּוֹרָתְךָ הַקְּדוֹשָׁה, וְתָכִין אֶת כָּל הַסִּבּוֹת הַמְּבִיאוֹת לִשְׁקִידַת תּוֹרָתְךָ הַקְּדוֹשָׁה. כִּי אַתָּה שׁוֹמֵעַ תְּפִלַּת כָּל פֶּה, בָּרוּךְ [אַתָּה ה'] שׁוֹמֵעַ תְּפִלָּה" (אגרת חזון איש כרך א' סי' ע"ד).

[לִכְאוֹרָה, מִלְּבַד בִּ"שְׁמַע קוֹלֵנוּ", יֵשׁ לָאֵם לְאָמְרָהּ בְּהַדְלָקַת נֵרוֹת וּבְהַפְרָשַׁת חַלָּה, הַמְחַבֵּר.]

יְהִי רָצוֹן שֶׁתִּתְקַבֵּלְנָה תְּפִלּוֹתֵינוּ עִם תְּפִלּוֹת כָּל יִשְׂרָאֵל, וִירַחֵם ה' עָלֵינוּ, וְיָחִישׁ לְהָבִיא לָנוּ אֶת הַגּוֹאֵל! אָמֵן וְאָמֵן!

