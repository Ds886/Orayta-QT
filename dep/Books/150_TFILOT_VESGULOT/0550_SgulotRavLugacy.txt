&UniqueId=1809&HiddenFromIndex=&LastLevelIndex=2&CosmeticsType=#nik=1#rnft=2#dii=1#is2=13#ip2=<img  alt=''''  src='..\pics\dot.bmp''>_nbsp#ix2=_nbsp#bs2=26#pr2=<br><br><hr><br><br>#MIX1=2,2,2#rep=(=<small><small>(^^)=)</small></small>#rep2=[[=<blockquote style='margin-top:8px;  margin-bottom:8px; color:MIX1;'>^^]]=</blockquote>#rep3=[=<small><small>[^^]=]</small></small>&TextSource=הרב יעקב ישראל לוגאסי שליט''א
$ ישראל לסגולתו
סגולות גדולות ונפלאות בדרך אמונה למעשה - הרב יעקב ישראל לוגאסי שליט''א




~ הָאֱמוּנָה - שִׁירַת הַחַיִּים שֶׁל יְהוּדִי

(מהאדמו"ר מסלונים)

הָאֱמוּנָה הִיא סוֹד קִיּוּמוֹ וְנִשְׁמַת אַפּוֹ שֶׁל יְהוּדִי. כַּאֲוִיר לִנְשִׁימָה, שֶׁבִּלְעָדָיו אֵין לְשׁוּם חַי זְכוּת קִיּוּם עֲלֵי אֲדָמוֹת, כֵּן הִיא הָאֱמוּנָה לַיְּהוּדִי הַמַּאֲמִין. בִּלְתִּי הָאֱמוּנָה, אֵין לוֹ כָּל קִיּוּם רוּחָנִי אֲפִלּוּ שָׁעָה מוּעֶטֶת, כִּי הִיא מְקוֹר חַיּוּתוֹ הָרוּחָנִית, וְהִיא נִשְׁמַת הַתּוֹרָה, הַמִּצְווֹת וְכָל הַיַּהֲדוּת.

הָאֱמוּנָה, תַּמְצִיתָה בְּצַו הַחַיִּים שֶׁל יְהוּדִי: "שְׁמַע יִשְׂרָאֵל ה' אֶלֹהֵינוּ ה' אֶחָד". הַפָּסוּק הַזֶּה הוּא נִשְׁמַת כָּל הַיַּהֲדוּת, וְהוּא שִׁירַת חַיָּיו שֶׁל הַיְּהוּדִי. אֶת חַיָּיו מַתְחִיל בְּפָסוּק זֶה, בְּהִכָּנְסוֹ בִּבְרִיתוֹ שֶׁל אַבְרָהָם אָבִינוּ מַשְׁמִיעִים בְּאָזְנָיו קְרִיאָה קְדוֹשָׁה זוֹ, וְגַם טֶרֶם לָכֵן חוֹזְרִים כָּל לַיְלָה לְיַד מִטָּתוֹ אֶת שֹׁרֶשׁ אֱמוּנָתֵנוּ כִּי ה' אֶלֹהֵינוּ ה' אֶחָד. כְּשֶׁאַךְ מַתְחִיל לְדַבֵּר, מְלַמְּדִים אוֹתוֹ פָּסוּק זֶה (סוכה מ"ב), וְאַחַר כָּךְ כָּל יָמָיו פּוֹתֵחַ וּמְסַיֵּם אֶת יוֹמוֹ בִּקְרִיאַת שְׁמַע. אַשְׁרֵינוּ שֶׁאָנוּ מַשְׁכִּימִים וּמַעֲרִיבִים וּמְיַחֲדִים שִׁמְךָ בְּכָל יוֹם וְקוֹרְאִים פַּעֲמַיִם בְּאַהֲבָה. בַּיּוֹם הַקָּדוֹשׁ, אַחֲרֵי הִטָּהֲרוֹ לִפְנֵי ה', מְסַיֵּם אֶת הַיּוֹם בְּקַבָּלַת עֹל מַלְכוּת שָׁמַיִם בִּקְרִיאַת שְׁמַע. וְכַאֲשֶׁר עוֹבֵר לָעוֹלָם הָעֶלְיוֹן וְגוֹמֵר תַּפְקִידוֹ בְּעוֹלָמוֹ, בְּטֶרֶם תֶּאֱפַס נְשִׁימָתוֹ, יְסַיֵּם בָּהּ אֶת שִׁירַת חַיָּיו בִּקְרִיאַת הָאֱמוּנָה כִּי ה' אֶחָד.

הָאֱמוּנָה הִיא מִזְבַּח הָאַהֲבָה עָלֶיהָ שָׁפְכוּ דָּמָם מִילְיוֹנֵי יְהוּדִים, וְהִקְטִירוּ נִשְׁמָתָם כְּשֶׁפִּיהֶם מָלֵא בְּשִׁירַת חַיֵּיהֶם, בִּכְרָזַת "שְׁמַע יִשְׂרָאֵל ה' אֶלֹהֵינוּ ה' אֶחָד". בְּאֵשׁ קֹדֶשׁ זֹאת עָלוּ עַל הַמּוֹקֵד. גַּם כְּשֶׁנִּתְּנָה לָהֶם הָאֶפְשָׁרוּת לִחְיוֹת חַיִּים מְאֻשָּׁרִים בְּעָלְמָא הָדֵין, לֹא נִתְּקוּ עַצְמָם מִשֹּׁרֶשׁ הָאֱמוּנָה, וְלוּ לְמַרְאִית עַיִן. וּמַיִם רַבִּים לֹא יוּכְלוּ לְכַבּוֹת אֶת נִיצוֹץ הָאֱמוּנָה בְּלֵב יְהוּדִי, אֲפִלּוּ זֶה הַשָּׁקוּעַ בְּעָמְקֵי שְׁאוֹל.

הָאֱמוּנָה הִיא שִׁירַת הַחַיִּים בָּעִתִּים הַמְאֻשָּׁרִים, עֵת מִתְרַפֵּק עַל אָבִיו שֶׁבַּשָּׁמַיִם מִתּוֹךְ הַרְגָּשַׁת "אִם אֶסַּק שָׁמַיִם שָׁם אָתָּה", וְעִמָּהּ הוּא חַי בָּעִתִּים הַחֲשׁוּכִים בְּיוֹתֵר, גַּם כַּאֲשֶׁר עוֹלָמוֹ חָשַׁךְ בַּעֲדוֹ. וּבָרְגָעִים הַטְּרָאגִיִּים בְּיוֹתֵר, מְבָרֵךְ אִישׁ יְהוּדִי בְּכָל לֵב: "בָּרוּךְ דַּיַּן הָאֱמֶת", וּמַצְהִיר כִּי הַצּוּר תָּמִים פָּעֳלוֹ כִּי כָל דְּרָכָיו מִשְׁפָּט אֵל אֱמוּנָה וְאֵין עָוֶל" (דברים לב), וּמַרְגִּישׁ כִּי גַּם כַּאֲשֶׁר "וְאַצִּיעָה שְׁאוֹל - הִנֶּךָּ", וְגַם כִּי "אֶשְׁכְּנָה בְּאַחֲרִית יָם - גַּם שָׁם יָדְךָ תַנְחֵנִי וְתֹאחֲזֵנִי יְמִינֶךָ" (תהלים קלט).

הָאֱמוּנָה הִיא אֹשֶׁר הַחַיִּים. בְּעֵת שֶׁהַקָּדוֹשׁ-בָּרוּךְ-הוּא מֵאִיר לַיְּהוּדִי בְּאוֹר הָאֱמוּנָה הַזַּכָּה וְהַבְּהִירָה, אֵין קֵץ לְאָשְׁרוֹ. בָּהּ הוּא מַרְגִּישׁ אֶת הָאֹשֶׁר הַנַּעֲלֶה בְּיוֹתֵר, וְכָל תַּעֲנוּגֵי עוֹלָם לֹא יִשְׁווּ לַתַּעֲנוּג הָעִלָּאִי הַזֶּה. וּמַה מְּאֹד הוּא אֻמְלָל בְּעֵת אֲשֶׁר עֲנָנִים שְׁחֹרִים יְכַסּוּ עָלָיו אֶת אוֹר הָאֱמוּנָה, וְרִגְשֵׁי בְּדִידוּת וְנִתּוּק מֵאָבִיו שֶׁבַּשָּׁמַיִם מְעִיקִים עַל לִבּוֹ עַד דִּכְדוּכָהּ שֶׁל נֶפֶשׁ.

הָאֱמוּנָה הַזַּכָּה וְהַטְּהוֹרָה, נוֹתֶנֶת לַיְּהוּדִי מַבָּט מְיֻחָד עַל כָּל הַבְּרִיאָה. הוּא רוֹאֶה אֶת הַבּוֹרֵא יִתְבָּרַךְ שְׁמוֹ מִתּוֹכָהּ, מֵהַשָּׁמַיִם וּשְׁמֵי הַשָּׁמַיִם, וּמִן הָאָרֶץ וְכָל אֲשֶׁר עָלֶיהָ. מִכֻּלָּם יַרְגִּישׁ אֶת כֹּחַ הַפּוֹעֵל בַּנִּפְעָל, וְאֵיךְ שֶׁאַתָּה מְחַיֶּה אֶת כֻּלָּם. וּבְאוֹר הָאֱמוּנָה יִשְׁמַע אֶת שִׁירַת הַבְּרִיאָה הַיּוֹצֵאת מִכָּל נִבְרָא.

הָאֱמוּנָה מְאִירָה אֶת נִשְׁמָתוֹ שֶׁל הַיְּהוּדִי. הִיא שׁוֹלַחַת קַרְנֵי אוֹר בְּתוֹרָתוֹ, תְּפִלָּתוֹ וַעֲבוֹדָתוֹ. וְגַם בְּכָל עִנְיְנֵי הָאַרְצִיּוּת וְהַחָמְרִיּוּת הִיא מְאִירָה מִכְּבוֹדוֹ יִתְבָּרַךְ. הָאֱמוּנָה פּוֹתַחַת לְפָנָיו שַׁעֲרֵי מְתִיקוּת וְעַרְבוּת, בְּשַׁבָּתוֹת וּמוֹעֲדִים, וּבְקִיּוּם הַמִּצְווֹת, וְלֵהָנוֹת מִזִּיו הַשְּׁכִינָה מֵעֵין עוֹלָם הַבָּא.

הָאֱמוּנָה הַטְּהוֹרָה נוֹתֶנֶת לַיְּהוּדִי חָזוֹן וְתֹכֶן חַיִּים, וּמַעֲנִיקָה לוֹ תְּחוּשָׁה עִלָּאִית לְהַרְגִּישׁ אֶת יִעוּדוֹ הַמְיֻחָד בְּחַיָּיו, וְאֶת הַשְּׁלִיחוּת הָעֶלְיוֹנָה שֶׁעָלָיו לְמַלֵּא. שֶׁעַל כְּגוֹן דָּא אָמְרוּ חֲזַ"ל (במדבר רבה פט"ז): אֵין לְךָ חָבִיב לִפְנֵי הַקָּדוֹשׁ-בָּרוּךְ-הוּא כְּשָׁלִיחַ הַמְמַלֵּא שְׁלִיחוּתוֹ. וּבְכֹחַ עִלָּאִי זֶה מִתְגַּבֵּר עַל כָּל מִכְשׁוֹלֵי הַחַיִּים.

אַשְׁרֵי הָעָם שֶׁכָּכָה לוֹ.

הַאִם יֵשׁ לְךָ אוֹהֵב וְרֵעַ כְּאָבִיךָ שֶׁבַּשָּׁמַיִם, אֲשֶׁר רָמְזוּ חֲכָמֵינוּ זִכְרוֹנָם לִבְרָכָה עָלָיו יִתְבָּרַךְ: "רֵעֵךָ וְרֵעַ אָבִיךָ אַל תַּעֲזֹב" - זֶה הַקָּדוֹשׁ-בָּרוּךְ הוּא. וּמִי יָבִין אֶת הֶגְיוֹן לִבְּךָ וּמִי יְרַפֵּא אֶת נַפְשְׁךָ כָּמוֹהוּ יִתְבָּרַךְ. הַקְשֵׁב לִדְבָרַי, הַסְתֵּר אֶת עַצְמְךָ בְּחֶדֶר מְיֻחָד, אִם אֶפְשָׁר לְךָ, וְאִם לָאו - הָסֵב פָּנֶיךָ אֶל הַקִּיר וְצַיֵּר בְּמַחֲשַׁבְתְּךָ שֶׁאַתָּה עוֹמֵד לִפְנֵי כִּסֵּא כְּבוֹדוֹ יִתְבָּרַךְ, וְאַתָּה שׁוֹפֵךְ לְפָנָיו אֶת לִבְּךָ בְּשִׂיחַ לִתְפִלָּה, כְּפִי שֶׁעוֹלֶה עַל לִבְּךָ בְּכָל לָשׁוֹן שֶׁאַתָּה שׁוֹמֵעַ. (חובת התלמידים דף קלט)

~ הַקְדָּמָה לספר - מַה שֶּׁהֱבִיאָנִי לְחַבֵּר סֵפֶר זֶה...!

אֲסַפֵּר לִפְנֵי הַקּוֹרְאִים גִּלְגּוּל הַסִּבָּה מֵאֵת הַבּוֹרֵא שֶׁהֱבִיאַתָנִי לְחַבֵּר סֵפֶר זֶה "יִשְׂרָאֵל לִסְגֻלָּתוֹ".

יוֹם אֶחָד פָּנָה אֵלַי אָדָם וּשְׁאָלַנִי עֵצָה מַה לַּעֲשׂוֹת לִבְעָיַת "נְשִׁירַת שֵׂעָר" שֶׁהִכְּתָה קָשֶׁה בְּב' בְּנוֹתָיו, וּבְשֶׁל כָּךְ בְּנוֹתָיו מֻדְאָגוֹת לִמְאֹד וְצַעֲרָן גָּדוֹל אַחַר שֶׁבְּכָל הִסְתָּרְקוּת אוֹ חֲפִיפַת הָרֹאשׁ נוֹשֵׁר מֵרֹאשָׁן כַּמּוּת גְּדוֹלָה שֶׁל שְׂעָרוֹת וְאָנָה יָבוֹאוּ בְּאִם יַמְשִׁיךְ מַצָּב זֶה.

הֵשַׁבְתִּי לוֹ, בְּעִנְיְנֵי סְגֻלוֹת אֵין לִי כְּלָל מֻשָּׂג וִידִיעָה, וְאֵין עִסְקִי בְּנוֹשֵׂא זֶה כְּלָל וּכְלָל, מֵעוֹלָם לֹא עִיַּנְתִּי וְלֹא פָּתַחְתִּי סְפָרִים הָעוֹסְקִים בַּנּוֹשְׂאִים הַלָּלוּ, וְכָל קְרִיאָתִי אַךְ וְרַק בְּסִפְרֵי מוּסָר וֶאֱמוּנָה פְּשׁוּטָה, שֶׁכֵּן הוֹרוּנוּ רַבּוֹתֵינוּ מִדּוֹר דּוֹר לִדְבֹּק בָּהֶם וְלֹא לָזוּז מֵהֵם, וְלָכֵן עֲצָתִי אֵלֶיךָ שֶׁתֹּאמַר לִבְנוֹתֶיךָ לְהִתְחַזֵּק בֶּאֱמוּנָה פְּשׁוּטָה כְּפִי הַמּוּבָא בַּחֲזַ"ל (תנחומא, תזריע, סימן ו') שֶׁלְּכָל שַׂעֲרָה וְשַׂעֲרָה יֵשׁ "מַעְיָן" שֶׁמִּמֶּנּוּ מִתְקַיֶּמֶת אוֹתָהּ שַׂעֲרָה, וּלְכָל שַׂעֲרָה וְשַׂעֲרָה יֶשְׁנָהּ הַשְׁגָּחָה פְּרָטִית עַל קִיּוּמָהּ, וְיָעַצְתִּי לוֹ שֶׁיִּתֵּן לִבְנוֹתָיו לִקְרוֹא סִפּוּר הַמּוּבָא בַּחֲזַ"ל בְּעִנְיָן זֶה וְהוּא הַסְּגֻלָּה הָרִאשׁוֹנָה שֶׁמּוּבֵאת בְּסִפְרֵנוּ זֶה, וּבְכָךְ שֶׁיִּתְחַזְּקוּ בֶּאֱמוּנָה בַּהַשְׁגָּחָה שֶׁאֵין עוֹד מִלְּבַדוֹ, וְכָל הַכֹּחוֹת בְּיָדוֹ בִּלְבַד וְעַד קִיּוּמָהּ וְחִיּוּתָהּ שֶׁל כָּל שַׂעֲרָה וְשַׂעֲרָה, יִוָּשְׁעוּ בְּעֵזֶר הַשֵּׁם.

וּרְאֵה זֶה פֶּלֶא!!!

נָתַן אָב זֶה לִבְנוֹתָיו לִקְרוֹא הַנֻּסָּח שֶׁהֵבֵאנוּ לְקַמָּן בִּסְגֻלָּה רִאשׁוֹנָה, וְקָרְאוּ הַקֶּטַע בְּכַוָּנָה וּבֶאֱמוּנָה שֶׁכָּל הַכֹּחוֹת בְּיַד ה' וְתוֹךְ יָמִים מִסְפָּר פָּסְקָה הַנְּשִׁירָה מְעַט מְעַט וְעַד שֶׁתּוֹךְ שְׁבוּעַיִם פָּסְקָה לְגַמְרֵי!

וּכְשֶׁרָאִיתִי כָּךְ, אָמַרְתִּי לֹא אֶמְנַע טוֹב מֵאַחֵינוּ בֵּית יִשְׂרָאֵל הַנִּמְצָאִים בַּצָּרָה וּבַמְּצוּקָה, וּבְיוֹתֵר זֶה עַתָּה בְּעִדָּן "עִקְבוֹת מְשִׁיחָא" שֶׁהַצָּרוֹת הָאַחֲרוֹנוֹת מְשַׁכְּחוֹת אֶת הָרִאשׁוֹנוֹת, וְהַצָּרוֹת אֵינָן פּוֹסְקוֹת אֶלָּא שֶׁמִּתְחַלְּפוֹת מִזּוֹ לָזוֹ, וְזֶה מִלְּבַד הַצָּרוֹת הַמְמֻשָּׁכוֹת שֶׁיֶּשְׁנָן לְכָל אֶחָד בְּאֹפֶן פְּרָטִי כ"מנה עיקרית" שֶׁנָּתוּן הוּא בְּאֵיזוֹ צָרָה מִתְמַשֶּׁכֶת, שֶׁאָמְנָם לְגַבֵּי אֵלּוּ הַצָּרוֹת הַמִּתְמַשְּׁכוֹת נִצְרָךְ הַרְבֵּה חִזּוּק בִּתְפִלָּה וֶאֱמוּנָה אַחַר שֶׁבְּזֶה הוּא תִּקּוּנוֹ הַפְּרָטִי שֶׁל הָאָדָם, וּבְוַדַּאי שֶׁאַף לְגַבֵּיהֶן בְּכֹחַ הָאֱמוּנָה וְהַבִּטָּחוֹן לְהִנָּצֵל מֵהֵם אֶלָּא שֶׁהוּא בְּהִתְאַמְּצוּת גְּדוֹלָה יוֹתֵר, אוּלָם לְגַבֵּי הַצָּרוֹת הַמִּזְדַּמְּנוֹת וְחוֹלְפוֹת מֵאֵלּוּ יוֹתֵר בְּנָקֵל לְהִוָּשַׁע מֵהֵן בִּתְפִלָּה וֶאֱמוּנָה - וְיוֹעִילוּ מְאֹד חִזּוּק הָאֱמוּנָה וְהַבִּטָּחוֹן בַּה' שֶׁהֵבֵאנוּ בְּסִפְרֵנוּ זֶה בִּפְרָטוּת לְמִגְוָן שֶׁל עֲשָׂרוֹת מִבְּעָיוֹת הַחַיִּים הַמְּצוּיִים הֵיאַךְ לְהִוָּשַׁע מֵהֵן בְּדֶרֶךְ "סְגֻלַּת הָאֱמוּנָה".

וְעַל יְסוֹד זֶה בִּסַּסְנוּ אֶת סִפְרֵנוּ זֶה, לְהִוָּשַׁע בְּדֶרֶךְ אֱמוּנָה וּבִטָּחוֹן שֶׁיִּתְחַזֵּק בָּהֶם הָאָדָם לְגַבֵּי צָרָתוֹ הַפְּרָטִית.

וְהַמָּקוֹר לִיסוֹד זֶה הוּא דִּבְרֵי הַגָּאוֹן הַמְקֻבָּל קְדוֹשׁ ה' רַבִּי חַיִּים מִוָּולֹאזִ'ין תַּלְמִידוֹ הַמֻּבְהָק וְהֶחָבִיב שֶׁל הַגָּאוֹן מִוִּילְנָא, וְזֶה לְשׁוֹנוֹ בְּסִפְרוֹ "נֶפֶשׁ הַחַיִּים" (שער ג' פרק יב):

[["וּבֶאֱמֶת הוּא עִנְיָן גָּדוֹל וּסְגֻלָּה נִפְלָאָה לְהָסִיר וּלְבַטֵּל מֵעָלָיו כָּל דִּינִין וּרְצוֹנוֹת אֲחֵרִים שֶׁלֹּא יוּכְלוּ לִשְׁלֹט בּוֹ, וְלֹא יַעֲשׂוּ בּוֹ שׁוּם רֹשֶׁם כְּלָל, כְּשֶׁאָדָם קוֹבֵעַ בְּלִבּוֹ לֵאמֹר הֲלֹא ה' הוּא הָאֱלֹקִים הָאֲמִתִּי, וְאֵין עוֹד מִלְּבַדוֹ יִתְבָּרַךְ שׁוּם כֹּחַ בָּעוֹלָם וְכָל הָעוֹלָמוֹת כְּלָל, וְהַכֹּל מָלֵא רַק אַחְדּוּתוֹ הַפָּשׁוּט יִתְבָּרַךְ שְׁמוֹ, וּמְבַטֵּל בְּלִבּוֹ בִּטּוּל גָּמוּר, וְאֵינוֹ מַשְׁגִּיחַ כְּלָל עַל שׁוּם כֹּחַ וְרָצוֹן בָּעוֹלָם, וּמְשַׁעְבֵּד וּמְדַבֵּק טֹהַר מַחְשַׁבְתּוֹ רַק לְאָדוֹן יָחִיד בָּרוּךְ הוּא, כֵּן יַסְפִּיק הוּא יִתְבָּרַךְ בְּיָדוֹ שֶׁמִּמֵּילָא יִתְבַּטְּלוּ מֵעָלָיו כָּל הַכֹּחוֹת וְהָרְצוֹנוֹת שֶׁבָּעוֹלָם, שֶׁלֹּא יוּכְלוּ לִפְעֹל לוֹ שׁוּם דָּבָר כְּלָל.]]

סִפֵּר הגר"ח מִבְּרִיסְק שֶׁבְּמַאֲמָר הִתְחַזְּקוּת זֶה שֶׁל נֶפֶשׁ הַחַיִּים, עָבַר אֶת הַמִּלְחָמָה בְּשָׁלוֹם, וּכְשֶׁנִּתְפַּשׂ בְּנוֹ הגרי"ז לַצָּבָא, יָעַץ לוֹ לְשַׁנֵּן מַאֲמָר זֶה, וְנִצַּל מֵהֵם.

וּמְקוֹרוֹ שֶׁל הגר"ח מִוָּולֹאזִ'ין הַנִּזְכָּר הִנֵּהוּ בְּהַרַמְבַּ"ם בְּסִפְרוֹ מוֹרֶה נְבוֹכִים (ח"ג פנ"א) וְזֶה לְשׁוֹנוֹ:

[[וְעִם הַפְנוֹת מַחֲשֶׁבֶת הָאָדָם וְהַשִּׂיגוֹ הַשֵּׁם יִתְבָּרַךְ בַּדְּרָכִים הָאֲמִתִּיִּים, וְשִׂמְחָתוֹ בַּמֶּה שֶׁהִשִּׂיג [כְּלוֹמַר, כְּשֶׁמַּפְנֶה הָאָדָם מַחְשַׁבְתּוֹ וּמְדַבְּקָהּ בְּהַשֵּׁם יִתְבָּרַךְ וְשָׂמֵחַ בִּדְבֵקוּתוֹ],אִי אֶפְשָׁר שֶׁיִּקְרֶה אָז לָאִישׁ הַהוּא מִין מִמִּינֵי הָרָעוֹת, כִּי הוּא עִם הַשֵּׁם, וְהַשֵּׁם עִמּוֹ. אֲבָל, בְּהָסִיר מַחְשַׁבְתּוֹ מֵהַשֵּׁם, אֲשֶׁר הוּא אָז נִבְדָּל מֵהַשֵּׁם - הַשֵּׁם נִבְדָּל מִמֶּנּוּ, וְהוּא אָז מְזֻמָּן לְכָל רַע שֶׁאֶפְשָׁר שֶׁיִּמְצָאֵהוּ, כִּי הָעִנְיָן הַמֵּבִיא לַהַשְׁגָּחָה וּלְהִמָּלֵט מִיַּד הַמִּקְרֶה, הוּא הַשֶּׁפַע הַהוּא הַשִּׂכְלִי וְכוּ'.

וְהִנֵּה הִתְאַמְּתָה אֶצְלִי זֹאת הָאֱמוּנָה גַּם כֵּן מִדִּבְרֵי הַתּוֹרָה, אָמְרוֹ יִתְבָּרַךְ (דברים לא, יז): "וְהִסְתַּרְתִּי פָנַי מֵהֵם וְהָיָה לֶאֱכֹל וּמְצָאֻהוּ רָעוֹת רַבּוֹת וְצָרוֹת וְאָמַר בַּיּוֹם הַהוּא הֲלֹא עַל כִּי אֵין אֱלֹהַי בְּקִרְבִּי מְצָאוּנִי הָרָעוֹת הָאֵלֶּה". וּמְבֹאָר הוּא, שֶׁהַסְתָּרַת פָּנִים הַזֹּאת - אֲנַחְנוּ סִבָּתָהּ וַאֲנַחְנוּ עוֹשִׂים זֶה הַמָּסָךְ הַמַּבְדִּיל בֵּינֵינוּ וּבֵינוֹ, וְהוּא אָמְרוֹ (שם, יח): "וְאָנֹכִי הַסְתֵּר אַסְתִּיר פָּנַי בַּיּוֹם הַהוּא עַל כָּל הָרָעָה אֲשֶׁר עָשָׂה", וְאֵין סָפֵק כִּי דִּין הַיָּחִיד כְּדִין הַצִּבּוּר.

הִנֵּה הִתְבָּאֵר לְךָ, כִּי הַסִּבָּה בִּהְיוֹת אִישׁ מִבְּנֵי אָדָם מֻפְקָר לַמִּקְרֶה, וְיִהְיֶה מְזֻמָּן לֶאֱכֹל כִּבְהֵמוֹת, הוּא הֱיוֹתוֹ נִבְדָּל מֵהַשֵּׁם. אֲבָל מִי שֶׁאֱלֹהָיו בְּקִרְבּוֹ, לֹא יִגַּע בּוֹ רַע כָּל עִקָּר. אָמַר ה' יִתְבָּרַךְ (ישעיה מא, י): "אַל תִּירָא כִּי עַמְּךָ אֲנִי אַל תִּשְׁתָּע כִּי אֲנִי אֱלֹהֶיךָ", וְאָמַר (שם מג, ב): "כִּי תַעֲבֹר בַּמַּיִם אִתְּךָ אָנִי וּבַנְּהָרוֹת לֹא יִשְׁטְפוּךָ וְגוֹמֵר", כִּי כָּל מִי שֶׁהֵבִיא עַצְמוֹ עַד שֶׁשָּׁפַע עָלָיו הַשֵּׂכֶל הַהוּא, יִתְדַּבֵּק בּוֹ הַהַשְׁגָחָה וְיִמָּנְעוּ מִמֶּנּוּ הָרָעוֹת כֻּלָּם. וְאָמַר דָּוִד הַמֶּלֶךְ ע"ה (תהלים קיח, ו): "ה' לִי לֹא אִירָא מַה יַעֲשֶׂה לִי אָדָם וְגוֹ'".]]

וּבִפְרָט שֶׁזּוֹ עִקָּר מַטְּרַת "חֶבְלֵי מָשִׁיחַ", לַעֲשׂוֹת בֵּרוּר וּמִבְחָן נוֹקֵב מִי הַנֶּאֱמָן לַה'. בִּתְקוּפָה זוֹ הֲרַת הַנִּסְיוֹנוֹת הַיִּסּוּרִים וְהַהֶסְתֵּר פָּנִים, שֶׁאֵלּוּ בִּכְלָלוּת הַג' רְכִיבִים מֵהֵם מֻרְכָּב דּוֹרֵנוּ, וְהַמִּבְחָן הוּא מִי בְּעִדָּן שֶׁכָּזֶה יַחֲזִיק בֶּאֱמוּנָתוֹ וְלֹא יִסּוֹג, וְכַמְבֹאָר ברמח"ל (דַּעַת תְּבוּנוֹת עמ' קפט) שֶׁבְּסוֹף הַיָּמִים הַנִּסְיוֹנוֹת הַתְּמִיהוֹת וְהַבִּלְבּוּלִים מֵהָאֱמוּנָה הַתְּמִימָה יִהְיוּ קָשִׁים יוֹתֵר מִכָּל אֲשֶׁר הָיָה בְּמֶשֶׁךְ כָּל הַדּוֹרוֹת, וּבֵאֵר שָׁם שֶׁיְּסַבֵּב הַבּוֹרֵא "סִבּוֹת עֲמֻקּוֹת וְעֵצוֹת מֵרָחוֹק" הַמַּרְאִים לִכְאוֹרָה הֵפֶךְ הָאֱמוּנָה לְנַסּוֹת בְּכָךְ בְּנֵי אָדָם וּלְבָרֵר מִתּוֹךְ כָּךְ אֶת הַנֶּאֱמָנִים לוֹ.

הֲרֵי שֶׁעִקַּר הַפִּתְרוֹן לְהִוָּשַׁע כָּל אֶחָד מִצָּרָתוֹ צָרִיךְ שֶׁתְּהֵא רַק בְּדֶרֶךְ הִתְחַזְּקוּת בֶּאֱמוּנָה וּבִטָּחוֹן, וְזוֹ עַצְמָהּ הַסְּגֻלָּה הַגְּדוֹלָה וְהַנִּפְלָאָה הָעוֹלָה עַל כָּל הַסְּגֻלוֹת כֻּלָּם, וְכַמְבֹאָר לְעֵיל בְּדִבְרֵי הַרַמְבַּ"ם והגר"ח מִוּוֹלוֹזִ'ין, שֶׁבְּעֶצֶם זֶה שֶׁמְּבַטֵּל הָאָדָם בְּדַעְתּוֹ כָּל הַכֹּחוֹת שֶׁבָּעוֹלָם, וְאֵינוֹ מְיַחֵס לָהֶם כֹּחַ כְּלָל, וּמְבַטְּלָם בְּלִבּוֹ לְגַמְרֵי, וְכָל אֱמוּנָתוֹ בְּכֹחַ הַבּוֹרֵא בִּלְבַד, כֵּן מִדָּה בְּמִדָּה יִנְהַג בּוֹ הַבּוֹרֵא, שֶׁיִּתְבַּטְּלוּ כָּל הַכֹּחוֹת וְהַמְקַטְרְגִים מִלְּהָרַע לוֹ וְלֹא יוּכְלוּ לוֹ כְּלָל וּכְלָל, שֶׁכְּשֵׁם שֶׁהוּא בֶּאֱמוּנָתוֹ וּבִטְחוֹנוֹ בַּה' בִּטְּלָם מִלְּיַחֵס לָהֶם כֹּחַ, כֵּן יֵעָשֶׂה לוֹ - שֶׁיִּנָּטֵל כֹּחָם מִלְּהָרַע לוֹ.

וּלְכָךְ יָסַדְנוּ כָּל הַסְּגֻלוֹת וְהָעֵצוֹת דִּלְהַלָּן עַל יְסוֹד זֶה, שֶׁיְּיַחֵס הָאָדָם הַכֹּחַ הַבִּלְעָדִי לַבּוֹרֵא בִּלְבַד, וְיַאֲמִין שֶׁיְּשׁוּעָתוֹ אַךְ וְרַק מִמֶּנּוּ, וְיִקְרָא הַנֻּסְחָאוֹת שֶׁהֵבֵאנוּ לְכָל בְּעָיָה וּבְעָיָה בָּאֹפֶן הַמַּתְאִים לָהּ - נֻסְחָא שֶׁמְּחַזֶּקֶת הַלֵּב בֶּאֱמוּנָה לְגַבֵּי אוֹתָהּ בְּעָיָה בָּהּ נָתוּן הָאָדָם וּכְשֶׁיַּתְמִיד בְּזֶה הֲרֵי הִבְטִיחוּנוּ הַרַמְבַּ"ם והגר"ח מִוּוֹלוֹזִ'ין שֶׁיִּוָּשַׁע, וְדִבְרֵי הַרַמְבַּ"ם הַלָּלוּ מוּבָאִים בְּעוֹד הַרְבֵּה סְפָרִים. (והבאנום בספרנו "נחמת ישראל" עמ' 113 ואילך).

וּבְזֶה בֵּאַרְנוּ הַנִּכְתָּב בַּתּוֹרָה פָּרָשַׁת חֻקַּת (כא, פסוק ד' ואילך):

[[וַיְדַבֵּר הָעָם בֵּאלֹקִים וּבְמֹשֶׁה... וַיְשַׁלַּח ה' בָּעָם אֵת הַנְּחָשִׁים הַשְּׂרָפִים, וַיְנַשְּׁכוּ אֶת הָעָם וַיָּמָת עַם רָב מִיִּשְׂרָאֵל, וַיָּבֹא הָעָם אֶל מֹשֶׁה וַיֹּאמְרוּ חָטָאנוּ... הִתְפַּלֵּל אֶל ה'... וַיֹּאמֶר ה' אֶל מֹשֶׁה עֲשֵׂה לְךָ שָׂרָף וְשִׂים אֹתוֹ עַל נֵס וְהָיָה כָּל הַנָּשׁוּךְ וְרָאָה אֹתוֹ וָחָי... וְהָיָה אִם נָשַׁךְ הַנָּחָשׁ אֶת אִישׁ וְהִבִּיט אֶל נְחַשׁ הַנְּחֹשֶׁת וָחָי.

וּבַמִּשְׁנָה סוֹף מַסֶּכֶת ר"ה מְבָאֶרֶת: "וְכִי נָחָשׁ מֵמִית אוֹ נָחָשׁ מְחַיֶּה, אֶלָּא בִּזְמַן שֶׁיִּשְׂרָאֵל מִסְתַּכְּלִים כְּלַפֵּי מַעְלָה וּמְשַׁעְבְּדִין לִבָּם לַאֲבִיהֶם שֶׁבַּשָּׁמַיִם הָיוּ מִתְרַפְּאִים וְאִם לָאו הָיוּ נִמּוֹקִים".]]

וְתָמוּהַּ, בַּמֶּה מִשְׁתַּעְבֵּד לֵב הַנָּשׁוּךְ מֵהַנָּחָשׁ לְאָבִיו שֶׁבַּשָּׁמַיִם כַּאֲשֶׁר רוֹאֶה הוּא נָחָשׁ מִנְּחֹשֶׁת תָּלוּי עַל עַמּוּד...? וְכִי אֵיזֶה הִתְעוֹרְרוּת לַה' תִּצְמַח מֵרְאִיַּת נָחָשׁ מִנְּחֹשֶׁת? וְכִי לֹא הָיָה עָדִיף שֶׁהָיָה מֹשֶׁה רַבֵּנוּ עוֹשֶׂה עַל טָס שֵׁם הֲוַיָּ"ה בָּרוּךְ הוּא, וְאָז לִכְאוֹרָה עָדִיף, כְּשֶׁהָיָה הָאָדָם מִסְתַּכֵּל עַל שֵׁם הֲוַיָּ"ה הָיָה מִתְרַפֵּא, שֶׁכֵּן בְּכֹחַ ה' לְרַפֹּאת, וְהָיָה מְשַׁעְבֵּד לִבּוֹ לַה' בְּכָךְ שֶׁהָיָה רוֹאֶה שֵׁם הֲוַיָּ"ה, אוּלָם בַּמֶּה יִשְׁתַּעְבֵּד וְיִתְעוֹרֵר לֵב הָאָדָם לְאָבִיו שֶׁבַּשָּׁמַיִם כְּשֶׁיִּרְאֶה נָחָשׁ עָשׂוּי מִנְּחֹשֶׁת?

אוּלָם הַבֵּאוּר בְּכַוָּנַת מֹשֶׁה לַעֲשׂוֹת נָחָשׁ מִנְּחֹשֶׁת לְהוֹרוֹת לְעַם יִשְׂרָאֵל, רְאוּ, הִנֵּה עוֹמֵד כָּאן עַל נֵס נָחָשׁ עָשׂוּי מִנְּחֹשֶׁת, וְכִי עָשׂוּי הוּא לְהַכִּישׁ, הֲיֵשׁ בִּיכָלְתּוֹ לְהָרַע? בְּוַדַּאי לֹא, וּבְכֵן הִתְבּוֹנְנוּ הַנְּחָשִׁים הַשְּׂרָפִים שֶׁשָּׁלַח ה' בָּכֶם וְהִכִּישׁוּ אֶתְכֶם בְּעֶצֶם אֵינָם אֶלָּא כִּמְטִילֵי נְחֹשֶׁת, וְאֵין בְּכֹחָם לַעֲשׂוֹת מְאוּמָה, וְאֵין הַנָּחָשׁ מֵמִית כְּלָל אֶלָּא הַחֵטְא מֵמִית, וְרַק כְּשֶׁחוֹטֵא הָאָדָם מִיָּד נִשְׁלָח עָלָיו נָחָשׁ לְהַכִּישׁוֹ, אֵין שׁוּם מִקְרִיּוּת וְטִבְעִיּוּת בְּהַכָּשַׁת נָחָשׁ, הַכָּשַׁת נָחָשׁ נִשְׁלַחַת לִכְתֹבֶת הַחוֹטֵא, וְהַחֵטְא מְמִיתוֹ, וְאִלּוּ הַנָּחָשׁ מִצַּד עַצְמוֹ אֵין בְּכֹחוֹ לַעֲשׂוֹת מְאוּמָה וְאֵינוֹ אֶלָּא כִּמְטִיל נְחֹשֶׁת וְתוּ לֹא.

וְכָאן נַעֲשָׂה הַנֵּס הַגָּדוֹל!

הֲרֵי גִּלָּה לָנוּ הָרַמְבַּ"ם והגר"ח מִוּוֹלוֹזִ'ין וְעוֹד, הַסְּגֻלָּה הַגְּדוֹלָה וְהַנִּפְלָאָה לְבַטֵּל כָּל הַכֹּחוֹת הָרָעִים מֵהָאָדָם שֶׁלֹּא יוּכְלוּ לוֹ בְּכָךְ שֶׁכְּמוֹ כֵן מְבַטְּלָם הוּא בְּלִבּוֹ וְאֵינוֹ מְיַחֵס לָהֶם שׁוּם כֹּחַ בִּלְתִּי לַה' לְבַדּוֹ, וּבְכָךְ מִדָּה בְּמִדָּה, כְּשֵׁם שֶׁבְּכֹחַ טֹהַר אֱמוּנָתוֹ בִּטֵּל כָּל הַכֹּחוֹת מִלְּיַחֵס לָהֶם שׁוּם כֹּחַ, כֵּן יִנְהַג בּוֹ ה' לְבַל יִשְׁלְטוּ בּוֹ שׁוּם כֹּחַ לְהָרַע לוֹ.

וְזֶה אֲשֶׁר נַעֲשָׂה בְּמַעֲשֵׂה הַשָּׂרָף מִנְּחֹשֶׁת שֶׁעָשָׂה מֹשֶׁה, שֶׁבְּמֶסֶר זֶה שֶׁהֵבִיא לְעַם יִשְׂרָאֵל לְהִתְבּוֹנֵן בּוֹ שֶׁאֵין כֹּחַ בַּנָּחָשׁ כְּלָל, וְהוּא עַצְמוֹ כִּמְטִיל נְחֹשֶׁת, וְכָל כֹּחוֹ מֵחֶטְאוֹ שֶׁל הָאָדָם, בְּזֶה עַצְמוֹ שִׁעְבְּדוּ יִשְׂרָאֵל לִבָּם לַאֲבִיהֶם שֶׁבַּשָּׁמַיִם לָשׁוּב אֵלָיו וּבְכָךְ נִצְּלוּ.

וּבְזֶה יוּבַן סִפּוּר הַגְּמָרָא בְּרָכוֹת (ל"ג ע"א) בְּרַבִּי חֲנִינָא בֶּן דּוֹסָא שֶׁהָיָה עָרוֹד בִּשְׁכוּנָתוֹ וְנוֹשֵׁך אֶת הַבְּרִיּוֹת, אָמְרוּ לוֹ לְרַבִּי חֲנִינָא בֶּן דּוֹסָא שֶׁיֶּשְׁנוֹ עָרוֹד זֶה הַנּוֹשֵׁךְ, הָלַךְ נָתַן עֲקֵבוֹ בְּפִתְחוֹ שֶׁל הֶעָרוֹד וּנְשָׁכוֹ הֶעָרוֹד, וּמִיָּד מֵת הֶעָרוֹד, נְטָלוֹ רַבִּי חֲנִינָא עַל כְּתֵפוֹ וּבָא עִמּוֹ לְבֵית הַמִּדְרָשׁ וְאָמַר: בָּנַי, רְאוּ שֶׁאֵין הֶעָרוֹד מֵמִית אֶלָּא הַחֵטְא מֵמִית.

וְהוּא תֵּימַהּ, שֶׁכֵּן אֵין דֶּרֶךְ אֶרֶץ לָבֹא כְּמִתְרַבְרֵב עַל הַצִּבּוּר וְלוֹמַר לָהֶם, רְאוּ! אַתֶּם חוֹטְאִים וּלְכָךְ שׁוֹלֵט בָּכֶם הֶעָרוֹד, וְאִלּוּ אֲנִי - רַבִּי חֲנִינָא נָקִי מֵחֵטְא וּלְכָךְ לֹא שָׁלַט בִּי הֶעָרוֹד, וְאַף שֶׁבְּוַדַּאי כַּוָנָתוֹ שֶׁל רַבִּי חֲנִינָא לְהוֹכִיחָם לְשֵׁם שָׁמַיִם, מִכָּל מָקוֹם כְּלַפֵּי מַרְאִית הָעַיִן נִרְאֶה הַדָּבָר כְּרַבְרְבָנוּת, וְאֵין דֶּרֶך הַחֲכָמִים לִנְהֹג כָּך.

אוּלָם הַבֵּאוּר הוּא כָּךְ, רַבִּי חֲנִינָא חָלִילָה לֹא בָּא לַצִּבּוּר כְּאוֹמֵר אַתֶּם חוֹטְאִים וְאִלּוּ אֲנִי נָקִי מֵחֲטָאִים וּלְכָךְ לֹא שָׁלַט בִּי הֶעָרוֹד, אֶלָּא חֶפְצוֹ הָיָה לוֹמַר לָהֶם, דְּעוּ שֶׁמַּה שֶׁאֲנִי נִצַּלְתִּי מִן הֶעָרוֹד הוּא מִפְּנֵי עֶצֶם הַיְדִיעָה שֶׁהִיא בְּחוּשׁ אֶצְלִי שֶׁאֵין הֶעָרוֹד מֵמִית אֶלָּא הַחֵטְא, וּבְלִבִּי הִצְלַחְתִּי לְבַטֵּל כָּל כֹּחַ מֵעָרוֹד זֶה לְבִלְתִּי לְיַחֵס לוֹ שׁוּם כֹּחַ מִצַּד עַצְמוֹ, וּלְגַבִּי הִנֵּהוּ כִּמְטִיל נְחֹשֶׁת, וְכָל יִרְאָתוֹ הָיְתָה רַק מֵהַחֵטְא, וְזֶה גּוּפָא מַה שֶׁמַּצִּיל מֵהֶעָרוֹד שֶׁלֹּא יוּכַל לִשְׁלֹט עַל הָאָדָם.

וּבָא רַבִּי חֲנִינָא לוֹמַר לָהֶם, אָכֵן אֵינִי חָלִילָה בָּא לוֹמַר שֶׁאֲנִי צַדִּיק מִכֶּם וְאֵין לִי חֲטָאִים, אֶלָּא אַף אִם יֵשׁ בִּי חֲטָאִים אֵין בִּיכֹלֶת הֶעָרוֹד לְפָגוּעַ בָּאָדָם כָּל זְמַן שֶׁנָּחוּשׁ הוּא בְּדַעְתּוֹ שֶׁאֵין כֹּחַ בֶּעָרוֹד אֶלָּא בַּחֵטְא, וְאָז זוֹכֶה הוּא שֶׁהָקָּבָּ"ה מַאֲרִיךְ אַפּוֹ לְאָדָם זֶה, וּבְשׁוּם אֹפֶן אִי אֶפְשָׁר שֶׁיִּפְגַּע בּוֹ עָרוֹד זֶה אַחַר שֶׁכְּמוֹ כֵן הִנֵּהוּ מְבַטֵּל בֶּאֱמוּנָתוֹ הַתְּמִימָה כֹּחוֹ שֶׁל הֶעָרוֹד מִלְּיַחֵס לוֹ כֹּחַ כְּשֶׁלְּעַצְמוֹ, וְאָז מִדָּה בְּמִדָּה מוֹדְדִין לוֹ שֶׁלֹּא יוּכַל עָרוֹד זֶה לְהַזִּיקוֹ.

וְאִם תֹּאמַר זֶה גּוּפָא נִרְאֶה כְּרַבְרְבָנוּת בְּזֶה שֶׁאוֹמֵר לַצִּבּוּר, רְאוּ שֶׁהִנְנִי מַאֲמִין בִּתְמִימוּת יוֹתֵר מִכֶּם, וְלָכֵן עָלַי לֹא שָׁלַט הֶעָרוֹד, בְּזֶה כְּבָר לִמְּדָנוּ הַנָּבִיא שֶׁאֵין רַבְרְבָנוּת בְּהוֹדָעַת הָאָדָם שֶׁהִנֵּהוּ מַאֲמִין וְיוֹדֵעַ אֶת ה', וְכַנֶּאֱמָר (ירמיה ט, כב-כג): כֹּה אָמַר ה' אַל יִתְהַלֵּל חָכָם בְּחָכְמָתוֹ וְאַל יִתְהַלֵּל הַגִּבּוֹר בִּגְבוּרָתוֹ אַל יִתְהַלֵּל עָשִׁיר בְּעָשְׁרוֹ כִּי אִם בְּזֹאת יִתְהַלֵּל הַמִּתְהַלֵּל הַשְׂכֵּל וְיָדֹעַ אוֹתִי.

הֲרֵי מְגַלֶּה לָנוּ הַנָּבִיא שֶׁאֵין רַבְרְבָנוּת בְּכָךְ שֶׁמּוֹדִיעַ הָאָדָם קֳבָל עַם - וְכַמּוּבָן לְשֵׁם שָׁמַיִם- שֶׁהִנֵּהוּ מַאֲמִין וְיוֹדֵעַ אֶת ה' וְהוּא לְפִי שֶׁכֵּן זֶה בְּיַד כָּל אָדָם לִהְיוֹת מַאֲמִין שָׁלֵם, מַה שֶּׁאֵין כֵּן אֵין בְּיַד כָּל אָדָם לִהְיוֹת חָכָם גִּבּוֹר וְעָשִׁיר, וְלָכֵן זוֹ רַבְרְבָנוּת לְהִתְגָּאוֹת בַּדְּבָרִים הַלָּלוּ אַחַר שֶׁהֵמָּה מַתְּנַת ה' וְהֵיאַךְ יִתְגָּאֶה בָּהֶם הָאָדָם, אוּלָם הָאֱמוּנָה מֻשְׁרֶשֶׁת אֵצֶל כָּל יְהוּדִי וְיֶשְׁנָהּ כְּבָר אֶצְלוֹ אֶלָּא שֶׁצָּרִיךְ לְלַבְּנָהּ וּלְהַמְחִישָׁהּ בְּהַכָּרָתוֹ, וְזֹאת יוּכַל אֶחָד אֶחָד עֲשׂוֹתוֹ, וְעַל דָּבָר שֶׁיָּכוֹל כָּל אֶחָד לַעֲשׂוֹתוֹ לֹא שַׁיָּךְ רַבְרְבָנוּת.

וְלָכֵן דָּרְשׁוּ בְּמִדְרָשׁ "יַלְקוּט שִׁמְעוֹנִי" עַל הַפָּסוּק בִּתְהִלִּים: (לב, י): "רַבִּים מַכְאוֹבִים לָרָשָׁע וְהַבּוֹטֵחַ בַּה' חֶסֶד יְסוֹבְבֶנּוּ", אֲפִלּוּ רָשָׁע וּבוֹטֵחַ בַּה' - חֶסֶד יְסוֹבְבֶנּוּ, וְהֵיאַךְ יְסוֹבַב חֶסֶד לָרָשָׁע כְּשֶׁהִנּוֹ בּוֹטֵחַ בַּה', וַהֲלֹא סוֹף סוֹף רָשָׁע הוּא? אוּלָם לְהַמְבֹאָר מוּבָן. סְגֻלַּת הַבִּטָּחוֹן זוֹהִי סְגֻלָּה שֶׁל מִדָּה כְּנֶגֶד מִדָּה, וְשַׁיֶּכֶת הִיא בְּכָל אָדָם וְאַף לְגַבֵּי רָשָׁע, שֶׁכֵּן בְּמִדָּה זוֹ שֶׁנּוֹהֵג הוּא לְבַטֵּל כָּל הַכֹּחוֹת שֶׁבָּעוֹלָם וּבָאֱמוּנָתוֹ וּבִטְחוֹנוֹ הַטָּהוֹר וְהַנָּקִי אֵין מְיַחֵס לָהֶם שׁוּם כֹּחַ בִּלְתִּי לַה' לְבַדּוֹ, כְּמוֹ כֵן מְבַטֵּל ה' כֹּחָם לְבַל יִשְׁלְּטוּ בּוֹ, שֶׁכֵּן אָדָם זֶה כְּמוֹ כֵן בִּטְּלָם בְּכֹחַ אֱמוּנָתוֹ מִלְּיַחֵס לָהֶם שׁוּם כֹּחַ. וּ"מִדָּה כְּנֶגֶד מִדָּה" זוֹ הַנְהָגָה קְבוּעָה שֶׁל הַבּוֹרֵא וְאֵין מְשַׁנֶּה מִי הוּא הָאָדָם.

וְזֶה שֶׁאָמַר לָהֶם רַבִּי חֲנִינָא, לֹא מִצַּד שֶׁאֲנִי צַדִּיק יוֹתֵר מִכֶּם נִצַּלְתִּי, אֶלָּא מִצַּד שֶׁהִנְנִי מַאֲמִין בְּחוּשׁ וּמְבַטֵּל כָּל הַכֹּחוֹת מִבִּלְעֲדֵי ה', וּלְכַךְ כְּמוֹ כֵן בִּטֵּל ה' כֹּחַ הֶעָרוֹד מִמֶּנִּי.

וּלְהַמְחִישׁ הַדְּבָרִים, כְּשֶׁאָנוּ רוֹאִים נָחָשׁ, נִבְהָלִים אָנוּ מִפָּנָיו וְצוֹעֲקִים: אוֹי, אוֹי, נָחָשׁ... נָחָשׁ... וְאִלּוּ רַבִּי חֲנִינָא כְּשֶׁהָיָה רוֹאֶה נָחָשׁ הָיָה צוֹעֵק אוֹי, אוֹי, חֵטְא... חֵטְא...

רַבִּי חֲנִינָא בְּכֹחַ אֱמוּנָתוֹ הַזַּכָּה וְהַנְּקִיָּה שֶׁהָיְתָה לְלֹא שׁוּם שְׂרִיטָה וְכֶתֶם לֹא רָאָה מִבִּלְעֲדֵי ה' מְאוּמָה, וְהִיא שֶׁעָמְדָה לוֹ בְּאוֹתוֹ עֶרֶב שַׁבָּת כְּשֶׁבִּתּוֹ נָתְנָה חֹמֶץ בִּמְקוֹם שֶׁמֶן, וְאָז הִצְטַעֲרָה שֶׁמָּא יִכְבֶּה תֵּכֶף הַנֵּר, וְאָמַר לָהּ: מִי שֶׁאָמַר לַשֶּׁמֶן וְיִדְלַק יֹאמַר לַחֹמֶץ וְיִדְלַק, וְדָלַק הַחֹמֶץ עַד מוֹצָאֵי שַׁבָּת. וּמַדּוּעַ? כֵּיוָן שֶׁרַבִּי חֲנִינָא לֹא יִחֵס אֶת כֹּחַ הַדּוֹלֵק לַשֶּׁמֶן מִצַּד עַצְמוֹ, אֶלָּא מִצַּד הַבּוֹרֵא שֶׁנָּתַן כֹּחַ בַּשֶּׁמֶן שֶׁיִּדְלֹק, וְלָכֵן רָאוּי הָיָה שֶׁיֵּעָשֶׂה לוֹ נֵס שֶׁיִּדָּלֵק לוֹ הַחֹמֶץ, שֶׁכֵּן גַּם בַּשֶּׁמֶן רָאָה נֵס אֱלֹקִי בִּדְלִיקָתוֹ וְלֹא רָאָה בּוֹ שׁוּם טִבְעִיּוּת, אָנוּ, שֶׁאֵינֶנּוּ בְּדַרְגַּת ר"ח וְאֵינֶנּוּ רוֹאִים נֵס בִּדְלִיקַת הַשֶּׁמֶן, וְחָשִׁים שֶׁכֵּן הוּא בְּטִבְעִיּוּת, אֵינֶנּוּ רְאוּיִים לְנֵס, אוּלָם ר"ח שֶׁחָשׁ נֵס בַּשֶּׁמֶן, א"כ מַה לִּי שֶׁיֶּאֱרַע לוֹ נֵס בְּשֶׁמֶן מַה לִּי שֶׁיֶּאֱרַע לוֹ נֵס בְּחֹמֶץ, הַכֹּל שָׁוֶה אֶצְלוֹ...!

אָנוּ תְּפִלָּה לַה' שֶׁיִּהְיוּ דְּבָרֵינוּ שֶׁבְּסֵפֶר זֶה לְתוֹעֶלֶת חִזּוּק הָאֱמוּנָה, שֶׁכֵּן תַּכְלִית הַצָּרוֹת הינן לְחִזּוּק הָאֱמוּנָה, וְלֹא שֶׁהָאֱמוּנָה נוֹעֲדָה לְהִפָּטֵר מֵהַצָּרוֹת, הַצָּרוֹת הִנָּם אֶמְצָעִי לְחִזּוּק הָאֱמוּנָה וְהַתְּפִלָּה שֶׁהֵמָּה הַתַּכְלִית, וְלֹא כְּמוֹ שֶׁחוֹשְׁבִים הָעוֹלָם שֶׁבְּאִם נוֹשְׁעוּ הָיָה כְּדַאי הַתְּפִלָּה, וְאִם לֹא נוֹשְׁעוּ מַה הוֹעִילָה תְּפִלָּתָם... זוֹ טָעוּת, הַתְּפִלָּה הִיא הַתַּכְלִית, וְלָכֵן גַּם כְּשֶׁלֹּא נוֹשָׁע הָאָדָם, הִרְוִיחַ הָעִקָּר וְהוּא שֶׁהִתְפַּלֵּל וְהִתְחַזֵּק בֶּאֱמוּנָה, אֶלָּא שֶׁחֶסֶד ה' הוּא עִם הָאָדָם לְחַנְּכוֹ וּלְהַרְגִּילוֹ בֶּאֱמוּנָה שֶׁכַּאֲשֶׁר יֶאֱרַע לוֹ צָרָה וְיִתְחַזֵּק בֶּאֱמוּנָה וּבִתְפִלָּה - יוֹשִׁיעוֹ, וּבְכָךְ מְחַנְּכוֹ לְהָבִין כַּמָּה גְּדוֹלָה הִיא הָאֱמוּנָה.

~ סְגֻלָּה לִנְשִׁירַת שֵׂעָר

יִתְחַזֵּק בֶּאֱמוּנָתוֹ שֶׁלְּכָל שַׂעֲרָה וְשַׂעֲרָה בָּרָא הָקָּבָּ"ה מַעְיָן [נַקְבּוּבִית] שֶׁמִּמֶּנּוּ תִּתְקַיֵּם, וְהַשְׁגָּחָתוֹ יִתְבָּרַךְ עַל כָּל שַׂעֲרָה וְשַׂעֲרָה מַמָּשׁ, וּבְכֹחַ אֱמוּנָה זוֹ יִמָּשֵׁךְ חַיּוּת לִשְׂעָרוֹתָיו שֶׁיִּצְמְחוּ כָּרָאוּי, וְיִקְרָא מִדְרַשׁ דִּלְהַלָּן בְּכָל יוֹם אוֹ כַּאֲשֶׁר יוּכַל הַמְבָאֵר עִנְיָן הַנִּזְכָּר הֵיאַךְ יֶשְׁנָהּ הַשְׁגָּחָה פְּרָטִית עַל כָּל שֵׂעָר וְשֵׂעָר לִבְרֹא לוֹ מְקוֹר לַחַיּוּתוֹ וּבְכָךְ תִּתְחַזֵּק אֱמוּנָתוֹ בְּזֶה, וּבְכֹחַ הָאֱמוּנָה יִתְבָּרֵךְ.

מִדְרַשׁ תַּנְחוּמָא (תזריע סימן ו'):

[[מַעֲשֵׂה בְּכֹהֵן אֶחָד שֶׁהָיָה רוֹאֶה אֶת הַנְּגָעִים [בּוֹדֵק נִגְעֵי בְּנֵי אָדָם וְאוֹמֵר מִי טָהוֹר וּמִי טָמֵא בְּטֻמְאַת הַצָּרַעַת], מָטָה יָדוֹ [יָרַד מִנְּכָסָיו וְהֶעֱנִי], בִּקֵּשׁ לָצֵאת לְחוּץ לָאָרֶץ, קָרָא לְאִשְׁתּוֹ וְאָמַר לָהּ: מֵאַחַר וּבְנֵי אָדָם רְגִילִין לָבֹא אֶצְלִי שֶׁאֶרְאֶה נִגְעֵיהֶן, קָשֶׁה עָלַי לָצֵאת מֵעֲלֵיהֶם [קָשֶׁה לִי בִּגְלָל זֶה לָצֵאת לְחוּ"ל כִּי לֹא יִהְיֶה לָהֶם אֶת מִי לִשְׁאֹל], וּלְכָךְ בּוֹאִי וַאֲלַמְּדֵךְ שֶׁתְּהֵא אַתְּ רוֹאָה הַנְּגָעִים, וּבְכֵן אִם רָאִית שְׂעָרוֹ שֶׁל אָדָם שֶׁיָּבַשׁ הַמַּעְיָן שֶׁלּוֹ - תְּהִי יוֹדַעַת שֶׁלּוֹקֶה [שֶׁהוּא צָרַעַת], לְפִי שֶׁכָּל שֵׂעָר וְשֵׂעָר בָּרָא לוֹ הָקָּבָּ"ה מַעְיָן בִּפְנֵי עַצְמוֹ שֶׁיְּהֵא הַשֵּׂעָר שׁוֹתֶה הֵימֶנוּ - יָבַשׁ הַמַּעְיָן יָבַשׁ הַשֵּׂעָר! אָמְרָה לוֹ אִשְׁתּוֹ: וּמַה אִם כָּל שֵׂעָר וְשֵׂעָר בָּרָא לוֹ הָקָּבָּ"ה מַעְיָן בִּפְנֵי עַצְמוֹ שֶׁיְּהֵא שׁוֹתֶה מִמֶּנּוּ, אַתָּה שֶׁאַתָּה בֶּן אָדָם, כַּמָּה שַׂעֲרוֹת יֵשׁ בְּךָ [וּבְוַדַּאי מַשְׁגִּיחַ הָקָּבָּ"ה אַף עַל כָּל שַׂעֲרָה וְשַׂעֲרָה שֶׁיֵּשׁ בְּךָ,] וּבָנֶיךָ מִתְפַּרְנְסִין עַל יָדְךָ - לֹא כָּל שֶׁכֵּן שֶׁיְּזַמֵּן לְךָ הָקָּבָּ"ה פַּרְנָסָתְךָ [אִם הָקָּבָּ"ה מַשְׁגִּיחַ עַל שְׂעָרוֹתֶיךָ עאכו"כ שֶׁיַּשְׁגִּיחַ עַל בָּנֶיךָ הַתְּלוּיִים בְּךָ], וְלֹא הִנִּיחַתּוּ אִשְׁתּוֹ לָצֵאת לְחוּץ לָאָרֶץ (ראה בהקדמה מה שכתבנו בענין סגולה זו).]]

~ סְגֻלָּה לִמְצִיאַת חֵן

יִתְחַזֵּק בֶּאֱמוּנָה שֶׁחֵן הוּא מַתְּנַת ה' ולַאֲשֶׁר יַחְפֹּץ יתננו, שֶׁנֶּאֱמַר: "חֵן וְכָבוֹד יִתֵּן ה'", וּכְמוֹ שֶׁמָּצִינוּ גַּבֵּי אֶסְתֵּר הַמַּלְכָּה: "וַיְהִי כִרְאוֹת הַמֶּלֶךְ אֶת-אֶסְתֵּר... נָשְׂאָה חֵן בְּעֵינָיו" (אסתר ה, ב) וּבְמִדְרַשׁ רַבָּה (אסתר ט, א) מְתֹאָר כֵּיצַד הָיָה כְּנִיסַת אֶסְתֵּר לַמֶּלֶךְ בַּיּוֹם הַשְּׁלִישִׁי לְתַעֲנִיתָהּ וְיוֹעִיל מְאֹד לְקוֹרְאוֹ וּלְהִתְחַזֵּק בַּה' שֶׁבְּיָדוֹ בִּלְבַד לָשֵׂאת הָאָדָם חֵן בְּעֵינֵי כָּל רוֹאָיו.

וְזֶה לְשׁוֹן הַמִּדְרָשׁ:

[[וַיְהִי בַּיּוֹם הַשְּׁלִישִׁי, וַתִּלְבַּשׁ אֶסְתֵּר מַלְכוּת, בִּגְדֵי יָפְיָהּ, וְאֶת עֲדִי תִּפְאַרְתָּהּ וַתִּקַּח עִמָּהּ אֶת שְׁתֵּי נַעֲרוֹתֶיהָ... וַתַּצְהִיל פָּנֶיהָ וַתְּכַס הַדְּאָגָה אֲשֶׁר בְּלִבָּהּ. וַתָּבֹא בֶּחָצֵר הַפְּנִימִית נֹכַח הַמֶּלֶךְ וַתַּעֲמֹד לִפְנֵי הַמֶּלֶךְ, וְהַמֶּלֶךְ יוֹשֵׁב עַל כִּסֵּא מַלְכוּתוֹ בִּלְבוּשׁ זָהָב וְאֶבֶן יְקָרָה, וַיִּשָּׂא עֵינָיו וַיַּרְא אֶת אֶסְתֵּר עוֹמֶדֶת לְמוּל פָּנָיו. וַתִּבְעַר בּוֹ חַמָּתוֹ מְאֹד עַל אֲשֶׁר הֵפֵרָה תּוֹרָתוֹ וַתָּבֹא לְפָנָיו בְּלֹא קְרִיאָה, וַתִּשָּׂא אֶסְתֵּר אֶת עֵינֶיהָ וַתֵּרֶא אֶת פְּנֵי הַמֶּלֶךְ וְהִנֵּה עֵינָיו בּוֹעֲרוֹת מֵרֹב הַחֵמָה אֲשֶׁר בְּלִבּוֹ, וַתַּכֵּר הַמַּלְכָּה אֶת קֶצֶף הַמֶּלֶךְ וַתִּתְבַּהֵל מְאֹד, וַתָּפֵג רוּחָהּ, וַתָּשֵׂם רֹאשָׁהּ עַל הַנַּעֲרָה הַסּוֹמֶכֶת יְמִינָהּ, וַיַּרְא אֱלֹקֵינוּ וַיַחְמֹל עַל עַמּוֹ, וַיֵּפֶן לְצַעַר הַיְתוֹמָה אֲשֶׁר בָּטְחָה בּוֹ, וַיִּתֵּן לָהּ חֵן לִפְנֵי הַמֶּלֶךְ וַיּוֹסִיף יֹפִי עַל יָפְיָהּ וְהָדָר עַל הֲדָרָהּ, וַיָּקָם הַמֶּלֶךְ בְּבֶהָלָה מִכִּסְּאוֹ, וַיָּרָץ אֶל אֶסְתֵּר וַיְחַבְּקֶהָּ וַיְנַשְּׁקֶהָּ... וַיֹּאמֶר לָהּ הַמֶּלֶךְ, אֶסְתֵּר הַמַּלְכָּה: לָמָּה תִּפְחֲדִי כִּי הַדָּת הַזֹּאת אֲשֶׁר סִדַּרְנוּ שֶׁלֹּא לָבֹא אֶל הַמֶּלֶךְ בִּלְתִּי אִם נִקְרְאָה - אֵינֶנָּהּ מֻטֶּלֶת עָלַיךְ בַּאֲשֶׁר אַתְּ רַעֲיָתִי וַחֲבֶרְתִּי, וַיֹּאמֶר לָהּ מַדּוּעַ כַּאֲשֶׁר רְאִיתִיךְ לֹא תְּדַבְּרִי אֵלַי, וַתֹּאמֶר אֶסְתֵּר, אֲדוֹנִי הַמֶּלֶךְ כַּאֲשֶׁר רְאִיתִיךָ נִבְהֲלָה נַפְשִׁי מִפְּנֵי כְּבוֹדְךָ, וַיֹּאמֶר לָהּ הַמֶּלֶךְ מַה לָּךְ אֶסְתֵּר הַמַּלְכָּה וּמַה בַּקָּשָׁתֵךְ...]]

יִקְרָא וְיִתְבּוֹנֵן הֵיאַךְ הָפַךְ ה' בִּן רֶגַע אֶת מַצָּבָהּ שֶׁל אֶסְתֵּר מִקֶּצֶף וְסַכָּנָה לְחֵן וּלְכָבוֹד.

~ לַהֲפֹךְ מֵאוֹיֵב לְאוֹהֵב

יִתֵּן בְּלִבּוֹ כִּי לֵב מְלָכִים וְשָׂרִים בְּיַד ה' וּלְכָל אֲשֶׁר יַחְפֹּץ יַטֶּנּוּ, וִיחַזֵּק אֱמוּנָה וּכְשֶׁיִּתְחַזֵּק בֶּאֱמוּנָה ֹ בְּלִבּוֹ וּכְמוֹ שֶׁמָּצִינוּ בַּתּוֹרָה שֶׁהָפַךְ ה' אֶת לֵב מִצְרַיִם לִשְׂנֹא אֶת יִשְׂרָאֵל, וְכַנֶּאֱמָר (תהלים קה, כה) הָפַךְ לִבָּם לִשְׂנֹא עַמּוֹ, וְשָׂנְאוּ לְעַם יִשְׂרָאֵל מְאֹד, וְעוֹד קִבְּלוּ מַכּוֹת בִּגְלָלֵנוּ, שֶׁנָּקַם ה' נִקְמָתֵנוּ בָּהֶם שֶׁהוּא סִבָּה לְהוֹסִיף שִׂנְאָה עַל שִׂנְאָתָם אוֹתָנוּ, וְעִם כָּל זֶה כְּשֶׁרָצָה הַקָבָּ"ה לִגְאָלֵנוּ וּלְהוֹצִיאֵנוּ בִּרְכוּשׁ גָּדוֹל הָפַךְ לִבָּם לֶאֱהֹב אוֹתָנוּ, וְכַנֶּאֱמָר (שמות יב, לו): "וַה' נָתַן אֶת חֵן הָעָם בְּעֵינֵי מִצְרַיִם וַיַּשְׁאִלוּם וַיְנַצְּלוּ אֶת מִצְרָיִם". וְאָמְרוּ חֲזַ"ל שֶׁהָיָה הַיִּשְׂרָאֵל מְבַקֵּשׁ לְהַשְׁאִיל מֵהַמִּצְרִי כְּלִי אֶחָד, וְהָיָה הַמִּצְרִי נוֹתֵן לוֹ ב' כֵּלִים...

וְכֵן יְחַזֵּק הָאֱמוּנָה שֶׁבְּיַד ה' לַהֲפֹךְ מִשּׂוֹנֵא לְאוֹהֵב וְכִדְמָצִינוּ גַּבֵּי עֵשָּׂו שֶׁהָיָה שׂוֹנֵא לְיַעֲקֹב מְאֹד וְכַנֶּאֱמָר (בראשית כז, מא): "וַיִּשְׂטֹם עֵשָׂו אֶת יַעֲקֹב", שֶׁשָּׂטַם הַשִּׂנְאָה בְּלִבּוֹ לְמַעַן תַּעֲמֹד יָמִים רַבִּים וּבָרֶגַע שֶׁפְּגָשָׁהוּ נָפַל עַל צַוָּארוֹ וַיִּשָּׁקֵהוּ וְכַמְבֹאָר בַּפְּסוּקִים שֶׁנְּצַטֵּט לְקַמָּן.

וְאָמַר רַשְׁבִּ"י, הֲלָכָה עֵשָּׂו שׂוֹנֵא לְיַעֲקֹב אֶלָּא שֶׁבְּאוֹתָהּ שָׁעָה נִכְמְרוּ רַחֲמָיו עָלָיו.

וְיִקְרָא פְּסוּקִים דִּלְהַלָּן בְּכַוָּנָה וּבְהִתְלַהֲבוּת:

[[וְנָתַתִּי אֶת חֵן הָעָם הַזֶּה בְּעֵינֵי מִצְרָיִם וְהָיָה כִּי תֵלֵכוּן לֹא תֵלְכוּ רֵיקָם. וְשָׁאֲלָה אִשָּׁה מִשְּׁכֶנְתָּהּ וּמִגָּרַת בֵּיתָהּ כְּלֵי-כֶסֶף וּכְלֵי זָהָב וּשְׂמָלֹת וְשַׂמְתֶּם עַל-בְּנֵיכֶם וְעַל-בְּנֹתֵיכֶם וְנִצַּלְתֶּם אֶת-מִצְרָיִם (שמות ג, כא-כב) וַיִּתֵּן ה' אֶת-חֵן הָעָם בְּעֵינֵי מִצְרָיִם... (שם יא, ג) וּבְנֵי-יִשְׂרָאֵל עָשׂוּ כִּדְבַר משֶׁה וַיִּשְׁאֲלוּ מִמִּצְרַיִם כְּלֵי-כֶסֶף וּכְלֵי זָהָב וּשְׂמָלֹת. וַה' נָתַן אֶת-חֵן הָעָם בְּעֵינֵי מִצְרַיִם וַיַּשְׁאִלוּם וַיְנַצְּלוּ אֶת-מִצְרָיִם (שם יב, לה-לו).]]

וְעוֹד יִקְרָא פְּסוּקִים אֵלּוּ בְּהִתְלַהֲבוּת וּבֶאֱמוּנָה שֶׁבְּיַד הָקָּבָּ"ה לַהֲפֹךְ מִשּׂוֹנֵא לְאוֹהֵב (בראשית לב, ח-יב):

[["וַיִּירָא יַעֲקֹב מְאֹד וַיֵּצֶר לוֹ... וַיֹּאמֶר יַעֲקֹב אֱלֹקֵי אָבִי אַבְרָהָם וֵאלֹקֵי אָבִי יִצְחָק... הַצִּילֵנִי נָא מִיַּד אָחִי מִיַּד עֵשָׂו כִּי-יָרֵא אָנֹכִי אֹתוֹ פֶּן-יָבוֹא וְהִכַּנִי אֵם עַל-בָּנִים". וּלְבַסּוֹף מַה נֶּאֱמַר (שם לג, ד): וַיָּרָץ עֵשָׂו לִקְרָאתוֹ וַיְחַבְּקֵהוּ וַיִּפֹּל עַל-צַוָּארָו וַיִּשָּׁקֵהוּ וַיִּבְכּוּ.]]

~ שֶׁלֹּא יִקְּחוּ לְךָ הַמִּשְׂרָה

יֹאמַר דִּבְרֵי הַגְּמָרָא בְּשִׂמְחָה וּבֶאֱמוּנָה שְׁלֵמָה (יומא לח ע"א):

[[אָמַר בֶּן עַזַּאי בְּשִׁמְךָ יִקְרָאוּךָ, וּבִמְקוֹמְךָ יוֹשִׁיבוּךָ וּמִשֶּׁלְךָ יִתְּנוּ לְךָ, אֵין אָדָם נוֹגֵעַ בַּמּוּכָן לַחֲבֵרוֹ וְאֵין מַלְכוּת נוֹגַעַת בַּחֲבֶרְתָּהּ וַאֲפִלּוּ כִּמְלֹא נִימָה.]]

ופירש"י שָׁם:

"בְּשִׁמְךָ יִקְרָאוּךָ" - לֹא יִדְאַג אָדָם לוֹמַר פְּלוֹנִי יְקַפַּח פַּרְנָסָתִי כִּי עַל כָּרְחָךְ בְּשִׁמְךָ יִקְרָאוּךָ לָבוֹא וְלֵישֵׁב בִּמְקוֹמְךָ. "וּמִשֶּׁלְךָ יִתְּנוּ לְךָ" - כְּלוֹמַר לֹא מִשֶׁלָּהֶם יִתְּנוּ לְךָ מַתָּנָה, אֶלָּא מְזוֹנוֹת הַקְּצוּבִים לְךָ מִן הַשָּׁמַיִם.

וּבְזֶה יְחַזֵּק אֱמוּנָתוֹ בַּה', שֶׁאֵין מִי אֲשֶׁר יוּכַל לִיקַח לוֹ מִשְׂרָתוֹ, כִּי הַכֹּל נִגְזַר מִן הַשָּׁמַיִם, וְכַמּוּבָא בִּגְמָרָא (ברכות נ"ח ע"א) אֲפִלּוּ רֵישׁ גַּרְגִּיתָא מִן שְׁמַיָא קָמָנוּ לֵיהּ. דְּהַיְנוּ אֲפִלּוּ עֲבוֹדָה פְּשׁוּטָה מִתְמַּנָּה הִיא לַמְיֹעָד לָהּ מִן הַשָּׁמַיִם בְּהַשְׁגָּחָה פְּרָטִית, וּכְשֶׁיִּתְחַזֵּק בֶּאֱמוּנָה זו לֹא יוּכְלוּ לְהָרַע לוֹ.

~ סְגֻלָּה לַהוֹלֵךְ לִפְנֵי הַשּׁוֹפֵט לְהִנָּצֵל מֵהַמַּלְכוּת

יַאֲמִין שֶׁאֵין שׁוּם כֹּחַ מִבִּלְעֲדֵי ה', וִיבַטֵּל בְּדַעְתּוֹ כָּל כֹּחוֹת שֶׁבָּעוֹלָם מִלְּיַחֵס לָהֶם שׁוּם כֹּחַ, וּבְכָךְ - מִדָּה כְּנֶגֶד מִדָּה - כְּשֵׁם שֶׁהוּא בְּדַעְתּוֹ בִּטֵּל מִלְּיַחֵס שׁוּם כֹּחַ מִבִּלְעֲדֵי ה', כֵּן לֹא יוּכַל לִשְׁלֹט שׁוּם כֹּחַ לְהָרַע לוֹ, וְחֶסֶד ה' יְכַסֵּהוּ מִכָּל מְבַקְּשֵׁי רָעָתוֹ.

וִישַׁנֵּן סְגֻלָּה גְּדוֹלָה וְנִפְלָאָה מִתּוֹךְ אֱמוּנָה עֲמֻקָּה שֶׁאֵין עוֹד מִלְּבַדוֹ, תִּקְּנָהּ וִיסָדָהּ הַגָּאוֹן רַבִּי חַיִּים מִוּוֹלוֹזִ'ין וּסְגֻלָּה זוֹ הִצִּיעַ הגר"ח מִבְּרִיסְק לִבְנוֹ הגרי"ז מִבְּרִיסְק לְשַׁנְּנָהּ כְּדֵי לְהִנָּצֵל מֵהַצָּבָא הָרוּסִי וְנִצַּל מֵהֵם.

וְזֶה לְשׁוֹן הַמַּאֲמָר שֶׁיֵּשׁ לְאָמְרוֹ כְּדֵי לְהִנָּצֵל מִכָּל רַע וְשֶׁלֹּא יוּכַל לִשְׁלֹט בּוֹ שׁוּם כֹּחַ שֶׁבָּעוֹלָם:

[[וּבֶאֱמֶת הוּא עִנְיָן גָּדוֹל וּסְגֻלָּה נִפְלָאָה לְהָסִיר וּלְבַטֵּל מֵעָלָיו כָּל דִּינִין וּרְצוֹנוֹת אֲחֵרִים שֶׁלֹּא יוּכְלוּ לִשְׁלֹט בּוֹ, וְלֹא יַעֲשׂוּ בּוֹ שׁוּם רֹשֶׁם כְּלָל, כְּשֶׁאָדָם קוֹבֵעַ בְּלִבּוֹ לֵאמֹר הֲלֹא ה' הוּא הָאֱלֹקִים הָאֲמִתִּי, וְאֵין עוֹד מִלְּבַדוֹ יִתְבָּרַךְ שׁוּם כֹּחַ בָּעוֹלָם וְכָל הָעוֹלָמוֹת כְּלָל, וְהַכֹּל מָלֵא רַק אַחְדוּתוֹ הַפָּשׁוּט יִתְבָּרַךְ שְׁמוֹ, וּמְבַטֵּל בְּלִבּוֹ בִּטּוּל גָּמוּר וְאֵינוֹ מַשְׁגִּיחַ כְּלָל עַל שׁוּם כֹּחַ וְרָצוֹן בָּעוֹלָם, וּמְשַׁעְבֵּד וּמְדַבֵּק טֹהַר מַחֲשַׁבְתוֹ רַק לָאָדוֹן יָחִיד בָּרוּךְ הוּא, כֵּן יַסְפִּיק הוּא יִתְבָּרַךְ בְּיָדוֹ שֶׁמִּמֵּילָא יִתְבַּטְּלוּ מֵעָלָיו כָּל הַכֹּחוֹת וְהָרְצוֹנוֹת שֶׁבָּעוֹלָם, שֶׁלֹּא יוּכְלוּ לִפְעֹל לוֹ שׁוּם דָּבָר כְּלָל. (נפש החיים שער ג' פרק יב)]]

~ סְגֻלָּה לְפַרְנָסָה בְּרֶוַח

יֹאמַר בִּרְכַּת הַמָּזוֹן בְּכַוָּנָה, וּבְכָךְ מֻבְטָח לוֹ שֶׁלֹּא יֶחְסְרוּ מְזוֹנוֹתָיו כָּל יָמָיו בְּכָבוֹד (ספר החינוך), וְיִתְחַזֵּק לְהָסִיר דְּאָגָה מִלִּבּוֹ מַה יֹּאכַל לְמָחָר וְכֵן מִכָּל חֶשְׁבּוֹנוֹת עַל הֶעָתִיד יַרְחִיק דַּאֲגָתוֹ, וְיִבְטַח בַּה' אֲשֶׁר אֵין מַעֲצוֹר לוֹ מִלְּהוֹשִׁיעַ בֵּין רַב לִמְעַט.

וְיִתְחַזֵּק בֶּאֱמוּנָה זוֹ מֵהַמּוּבָא בַּתּוֹרָה בְּעִנְיַן יְרִידַת הַמַּן לְיִשְׂרָאֵל בְּאֶרֶץ צִיָּה וּשְׁמָמָה, וְהֵיאַךְ מִילְיוֹנֵי אֲנָשִׁים נִזּוֹנוּ בַּמִּדְבָּר בְּאֹכֶל בִּשְׁתִיָּה בִּלְבוּשׁ וְהַנְעָלָה לְלֹא חִסָּרוֹן בְּשׁוּם דָּבָר, וְיִקְרָא פְּסוּקִים הַמּוּבָאִים בְּפָרָשַׁת הַמַּן (שמות טז, טז-יח):

[["זֶה הַדָּבָר אֲשֶׁר צִוָּה ה' לִקְטוּ מִמֶּנּוּ אִישׁ לְפִי אָכְלוֹ עֹמֶר לַגֻּלְגֹּלֶת מִסְפַּר נַפְשֹׁתֵיכֶם... וַיָּמֹדּוּ בָעֹמֶר וְלֹא הֶעְדִּיף הַמַּרְבֶּה וְהַמַּמְעִיט לֹא הֶחְסִיר אִישׁ לְפִי-אָכְלוֹ לָקָטוּ... וַיִּלְקְטוּ אֹתוֹ בַּבֹּקֶר בַּבֹּקֶר אִישׁ כְּפִי אָכְלוֹ וְחַם הַשֶּׁמֶשׁ וְנָמָס... וַיֹּאמֶר מֹשֶׁה זֶה הַדָּבָר אֲשֶׁר צִוָּה ה' מְלֹא הָעֹמֶר מִמֶּנּוּ לְמִשְׁמֶרֶת לְדֹרֹתֵיכֶם לְמַעַן יִרְאוּ אֶת הַלֶּחֶם אֲשֶׁר הֶאֱכַלְתִּי אֶתְכֶם בַּמִּדְבָּר בְּהוֹצִיאִי אֶתְכֶם מֵאֶרֶץ מִצְרָיִם. וַיֹּאמֶר מֹשֶׁה אֶל אַהֲרֹן קַח צִנְצֶנֶת אַחַת וְתֶן שָׁמָּה מְלֹא הָעֹמֶר מָן וְהַנַּח אֹתוֹ לִפְנֵי ה' לְמִשְׁמֶרֶת לְדֹרֹתֵיכֶם. כַּאֲשֶׁר צִוָּה ה' אֶל מֹשֶׁה וַיַּנִּיחֵהוּ אַהֲרֹן לִפְנֵי הָעֵדֻת לְמִשְׁמָרֶת. וּבְנֵי יִשְׂרָאֵל אָכְלוּ אֶת הַמָּן אַרְבָּעִים שָׁנָה עַד בֹּאָם אֶל אֶרֶץ נוֹשָׁבֶת אֶת הַמָּן אָכְלוּ עַד בֹּאָם אֶל קְצֵה אֶרֶץ כְּנָעַן".]]

וְעוֹד יִקְרָא הַפְּסוּקִים:

[[(דברים ח, ד) שִׂמְלָתְךָ לֹא בָלְתָה מֵעָלֶיךָ וְרַגְלְךָ לֹא בָצֵקָה זֶה אַרְבָּעִים שָׁנָה.

(דברים ב, ז) כִּי ה' אֱלֹהֶיךָ בֵּרַכְךָ בְּכֹל מַעֲשֵׂה יָדֶךָ, יָדַע לֶכְתְּךָ אֶת-הַמִּדְבָּר הַגָּדֹל הַזֶּה זֶה אַרְבָּעִים שָׁנָה ה' אֱלֹהֶיךָ עִמָּךְ לֹא חָסַרְתָּ דָּבָר.]]

וְעוֹד יִתְחַזֵּק בֶּאֱמוּנָה זוֹ מֵהַמּוּבָא בַּנָּבִיא (מלכים ב' פרק ז') שֶׁנִּבֵּא אֱלִישָׁע בְּעֵת הָרָעָב הַגָּדוֹל בְּשׁוֹמְרוֹן, וְאָמַר בְּשֵׁם ה' שֶׁלְּמָחָר יְהֵא שֶׁפַע עָצוּם, וְלָעַג לוֹ אוֹתוֹ "שָׁלִישׁ", הֲיִתָּכֵן? גַּם אִם יִהְיֶה אֲרֻבּוֹת בַּשָּׁמַיִם לֹא יִתָּכֵן שֶׁפַע וּבְרָכָה כ"כ מְרֻבָּה, וְאָז אָמַר לוֹ הַנָּבִיא אֱלִישָׁע שֶׁכֵּיוָן שֶׁקְּטַן אֱמוּנָה הוּא - יִרְאֶה בְּעֵינָיו וְלֹא יֹאכַל.

וְיֹאמַר פְּסוּקִים אֵלּוּ בְּכַוָּנָה וּבֶאֱמוּנָה שֶׁהָקָּבָּ"ה בְּיָדוֹ הַגְּדוֹלָה לְהַמְצִיא פַּרְנָסָה יֵשׁ מֵאַיִן. וְכָךְ יֹאמַר:

[["וַיֹּאמֶר אֱלִישָׁע שִׁמְעוּ דְּבַר-ה' כֹּה אָמַר ה' כָּעֵת מָחָר סְאָה-סֹלֶת בְּשֶׁקֶל וְסָאתַיִם שְׁעֹרִים בְּשֶׁקֶל בְּשַׁעַר שֹׁמְרוֹן. וַיַּעַן הַשָּׁלִישׁ אֲשֶׁר-לַמֶּלֶךְ נִשְׁעָן עַל-יָדוֹ אֶת-אִישׁ הָאֱלֹהִים וַיֹּאמַר הִנֵּה ה' עֹשֶׂה אֲרֻבּוֹת בַּשָּׁמַיִם הֲיִהְיֶה הַדָּבָר הַזֶּה וַיֹּאמֶר הִנְּכָה רֹאֶה בְּעֵינֶיךָ וּמִשָּׁם לֹא תֹאכֵל. וַיֵּלְכוּ אַחֲרֵיהֶם עַד הַיַּרְדֵּן וְהִנֵּה כָל הַדֶּרֶךְ מְלֵאָה בְגָדִים וְכֵלִים אֲשֶׁר הִשְׁלִיכוּ אֲרָם בְּחָפְזָם וַיָּשֻׁבוּ הַמַּלְאָכִים וַיַּגִּדוּ לַמֶּלֶךְ. וַיֵּצֵא הָעָם וַיָּבֹזּוּ אֵת מַחֲנֵה אֲרָם וַיְהִי סְאָה סֹלֶת בְּשֶׁקֶל וְסָאתַיִם שְׂעֹרִים בְּשֶׁקֶל כִּדְבַר ה'. וְהַמֶּלֶךְ הִפְקִיד אֶת הַשָּׁלִישׁ אֲשֶׁר נִשְׁעָן עַל יָדוֹ עַל הַשַּׁעַר וַיִּרְמְסֻהוּ הָעָם בַּשַּׁעַר וַיָּמֹת כַּאֲשֶׁר דִּבֶּר אִישׁ הָאֱלֹהִים אֲשֶׁר דִּבֶּר בְּרֶדֶת הַמֶּלֶךְ אֵלָיו. וַיְהִי כְּדַבֵּר אִישׁ הָאֱלֹהִים אֶל הַמֶּלֶךְ לֵאמֹר סָאתַיִם שְׂעֹרִים בְּשֶׁקֶל וּסְאָה סֹלֶת בְּשֶׁקֶל יִהְיֶה כָּעֵת מָחָר בְּשַׁעַר שֹׁמְרוֹן. וַיַּעַן הַשָּׁלִישׁ אֶת אִישׁ הָאֱלֹהִים וַיֹּאמַר וְהִנֵּה ה' עֹשֶׂה אֲרֻבּוֹת בַּשָּׁמַיִם הֲיִהְיֶה כַּדָּבָר הַזֶּה וַיֹּאמֶר הִנְּךָ רֹאֶה בְּעֵינֶיךָ וּמִשָּׁם לֹא תֹאכֵל. וַיְהִי לוֹ כֵּן וַיִּרְמְסוּ אֹתוֹ הָעָם בַּשַּׁעַר וַיָּמֹת".]]

וְיַשְׁרִישׁ אֱמוּנַת ה' בְּלִבּוֹ שֶׁכָּל הַנִּקְצָב וְהַנִּגְזָר הוּא יָקוּם, וְהַחֲרִיצוּת שֶׁקֶר וְרַק הַגְּזֵרָה אֱמֶת, הַמַּרְבֶּה וְטוֹרֵחַ לֹא יַכְנִיס יוֹתֵר מֵהַנִּקְצָב, וְהַבּוֹטֵחַ בַּה' וּמְמַעֵט בְּעֵסֶק לֹא יַחְסִיר.

וְעוֹד יְשַׁנֵּן בְּהִתְבּוֹנְנוּת מִשְׁנָה זוֹ הַמּוּבֵאת בְּסוֹף מַסֶּכֶת קִדּוּשִׁין שֶׁכֻּלָּהּ אוֹמֶרֶת אֱמוּנָה שֶׁהַפַּרְנָסָה מִיַּד ה' וְלֹא מֵהָאֻמָּנוּת, וּכְשֶׁיֹּאמְרֶנָּה בְּשִׂמְחָה וּבֶאֱמוּנָה יַמְשִׁיךְ עָלָיו שֶׁפַע פַּרְנָסָה.

[[כֹּל שֶׁעֲסָקָיו עִם הַנָּשִׁים, לֹא יִתְיַחֵד עִם הַנָּשִׁים. וְלא יְלַמֵּד אָדָם אֶת בְּנוֹ אֻמָּנוּת בֵּין הַנָּשִׁים. רַבִּי מֵאִיר אוֹמֵר, לְעוֹלָם יְלַמֵּד אָדָם אֶת בְּנוֹ אֻמָּנוּת נְקִיָּה (וְקַלָּה), וְיִתְפַּלֵּל לְמִי שֶׁהָעשֶׁר וְהַנְּכָסִים שֶׁלּוֹ, שֶׁאֵין אֻמָּנוּת שֶׁאֵין בָּהּ עֲנִיּוּת וַעֲשִׁירוּת, שֶׁלּא עֲנִיּוּת מִן הָאֻמָּנוּת וְלא עֲשִׁירוּת מִן הָאֻמָּנוּת, אֶלָּא הַכֹּל לְפִי זְכוּתוֹ. רַבִּי שִׁמְעוֹן בֶּן אֶלְעָזָר אוֹמֵר, רָאִיתָ מִיָּמֶיךָ חַיָּה וָעוֹף שֶׁיֵּשׁ לָהֶם אֻמָּנוּת, [וְעִם כָּל זֶה] הֵן מִתְפַּרְנְסִין שֶׁלֹּא בְצַעַר, וַהֲלֹא לֹא נִבְרְאוּ אֶלָּא לְשַׁמְּשֵׁנִי, וַאֲנִי נִבְרֵאתִי לְשַׁמֵּשׁ אֶת קוֹנִי, אֵינוֹ דִין שֶׁאֶתְפַּרְנֵס שֶׁלֹּא בְצַעַר?! אֶלָּא שֶׁהֲרֵעוֹתִי מַעֲשַׂי וְקִפַּחְתִּי אֶת פַּרְנָסָתִי. אַבָּא גֻרְיָן אִשׁ צַדְיָן אוֹמֵר מִשּׁוּם אַבָּא גֻרְיָא, לֹא יְלַמֵּד אָדָם אֶת בְּנוֹ, חַמָּר, גַּמָּל, סַפָּר, סַפָּן, רוֹעֶה, וְחֶנְוָנִי, שֶׁאֻמָּנוּתָן אֻמָּנוּת לִסְטִים. רַבִּי יְהוּדָה אוֹמֵר מִשְּׁמוֹ, הַחַמָּרִים, רֻבָּן רְשָׁעִים, וְהַגַּמָּלִין, רֻבָּן כְּשֵׁרִים. הַסַּפָּנִין, רֻבָּן חֲסִידִים. טוֹב שֶׁבָּרוֹפְאִים, לְגֵיהִנָּם. וְהַכָּשֵׁר שֶׁבַּטַּבָּחִים, שֻׁתָּפוֹ שֶׁל עֲמָלֵק. רַבִּי נְהוֹרַאי אוֹמֵר, מַנִּיחַ אֲנִי כָּל אֻמָּנִיּוֹת שֶׁבָּעוֹלָם וְאֵינִי מְלַמֵּד אֶת בְּנִי אֶלָּא תּוֹרָה, שֶׁאָדָם אוֹכֵל מִשְּׂכָרָהּ בָּעוֹלָם הַזֶּה וְהַקֶּרֶן קַיֶּמֶת לָעוֹלָם הַבָּא. וּשְׁאָר כָּל אֻמָּנִיּוֹת אֵינָן כֵּן. כְּשֶׁאָדָם בָּא לִידֵי חֹלִי אוֹ לִידֵי זִקְנָה אוֹ לִידֵי יִסּוּרִין וְאֵינוֹ יָכוֹל לַעֲסֹק בִּמְלַאכְתּוֹ, הֲרֵי הוּא מֵת בְּרָעָב. אֲבָל הַתּוֹרָה אֵינָהּ כֵּן, אֶלָּא מְשַׁמְּרַתּוּ מִכָּל רַע בְּנַעֲרוּתוֹ וְנוֹתֶנֶת לוֹ אַחֲרִית וְתִקְוָה בְזִקְנוּתוֹ. בְּנַעֲרוּתוֹ מַהוּ אוֹמֵר, (ישׁעיה מ) וְקֹוֵי ה' יַחֲלִיפוּ כֹחַ. בְּזִקְנוּתוֹ מַהוּ אוֹמֵר, (תהלים צב) עוֹד יְנוּבוּן בְּשֵׂיבָה. וְכֵן הוּא אוֹמֵר בְּאַבְרָהָם אָבִינוּ עָלָיו הַשָּׁלוֹם, (בראשית כד) וְאַבְרָהָם זָקֵן, וַה' בֵּרַךְ אֶת אַבְרָהָם בַּכֹּל. מָצִינוּ שֶׁעָשָׂה אַבְרָהָם אָבִינוּ אֶת כָּל הַתּוֹרָה כֻּלָּהּ עַד שֶׁלֹּא נִתָּנָה, שֶׁנֶּאֱמַר, (שם כו) עֵקֶב אֲשֶׁר שָׁמַע אַבְרָהָם בְּקֹלִי וַיִּשְׁמֹר מִשְׁמַרְתִּי מִצְוֹתַי חֻקּוֹתַי וְתוֹרֹתָי:]]

~ סְגֻלָּה לְמִי שֶׁאֵין לוֹ בְּרָכָה בְּפַרְנָסָתוֹ

יִתְחַזֵּק בֶּאֱמוּנָה שֶׁבְּיַד ה' לְבָרֵךְ אֶת הַמּוּעָט שֶׁיְּהֵא בּוֹ בְּרָכָה גְּדוֹלָה, וּכְכָל שֶׁיִּתְחַזֵּק בֶּאֱמוּנָתוֹ שֶׁהַפַּרְנָסָה מֵאֵת ה' בִּלְבַד כֵּן תִּגְדַּל בִּרְכַּת שָׁמַיִם בַּאֲשֶׁר יֵשׁ לוֹ.

וְיִתְחַזֵּק מֵהַמְסֻפָּר בַּנָּבִיא (מלכים ב', ד', מב-מה) כְּשֶׁהָיָה רָעָב גָּדוֹל בְּשׁוֹמְרוֹן, וּבָא אֵיזֶה אִישׁ וְהֵבִיא לֶאֱלִישָׁע עֶשְׂרִים לֶחֶם, וְאָמַר אֱלִישָׁע שֶׁיְּהֵא בְּזֶה בְּרָכָה שֶׁיַּסְפִּיק לְכָל הָעָם, וְכָךְ הָיָה וְהִסְפִּיק זֶה הַמְּעַט לְכֻלָּם וְעוֹד הוֹתִירוֹ מִמֶּנּוּ וְיֹאמַר פְּסוּקִים דִּלְהַלָּן בַּכַּוָּנָה הָאֲמוּרָה שֶׁבְּיַד ה' לִשְׁלֹחַ בְּרָכָה בַּמּוּעָט.

[["וְאִישׁ בָּא מִבַּעַל שָׁלִשָׁה וַיָּבֵא לְאִישׁ הָאֱלֹקִים (אֱלִישָׁע) לֶחֶם בִּכּוּרִים עֶשְׂרִים-לֶחֶם שְׂעֹרִים וְכַרְמֶל בְּצִקְלֹנוֹ וַיֹּאמֶר תֵּן לָעָם וְיֹאכֵלוּ. וַיֹּאמֶר מְשָׁרְתוֹ מָה אֶתֵּן זֶה לִפְנֵי מֵאָה אִישׁ וַיֹּאמֶר (אֱלִישָׁע): תֵּן לָעָם וְיֹאכֵלוּ כִּי כֹה אָמַר ה' אָכֹל וְהוֹתֵר וַיִּתֵּן לִפְנֵיהֶם וַיֹּאכְלוּ וַיּוֹתִרוּ כִּדְבַר ה'"]]

וְעוֹד מָצִינוּ בֶּאֱלִישָׁע שֶׁהָיְתָה בִּרְכַּת מְרֻבֶּה בַּמְּעָט לְגַבֵּי אֵשֶׁת עוֹבַדְיָּה (מלכים ב', ד) שֶׁצָּעֲקָה לֶאֱלִישָׁע שֶׁבָּא הַנּוֹשֶׁה לִיקַח אֶת יְלָדֶיהָ, וְאָז אָמַר לָהּ אֱלִישָׁע שֶׁבִּרְכַּת ה' תְּהֵא בַּמְּעַט שֶׁמֶן שֶׁיֵּשׁ לָהּ וְתָחוּל הַבְּרָכָה וְהַשֶּׁפַע הַגָּדוֹל מִן הַמּוּעָט, וְאֵלּוּ הַפְּסוּקִים הַנֶּאֱמָרִים שָׁם וְיוֹעִיל שֶׁיִּקְרְאֵם בְּכַוָּנָה:

[[וַיֹּאמֶר אֵלֶיהָ אֱלִישָׁע מָה אֶעֱשֶׂה-לָּךְ הַגִּידִי לִי מַה-יֶּשׁ- לָךְ בַּבָּיִת וַתֹּאמֶר אֵין לְשִׁפְחָתְךָ כֹל בַּבַּיִת כִּי אִם-אָסוּךְ שָׁמֶן. וַיֹּאמֶר לְכִי שַׁאֲלִי-לָךְ כֵּלִים מִן-הַחוּץ מֵאֵת כָּל-שְׁכֵנָיִךְ כֵּלִים רֵקִים אַל-תַּמְעִיטִי. וּבָאת וְסָגַרְתְּ הַדֶּלֶת בַּעֲדֵךְ וּבְעַד-בָּנַיִךְ וְיָצַקְתְּ עַל כָּל-הַכֵּלִים הָאֵלֶּה וְהַמָּלֵא תַּסִּיעִי. וַתֵּלֶךְ מֵאִתּוֹ וַתִּסְגֹּר הַדֶּלֶת בַּעֲדָהּ וּבְעַד בָּנֶיהָ הֵם מַגִּשִׁים אֵלֶיהָ וְהִיא מוֹצָקֶת... וַתָּבֹא וַתַּגֵּד לְאִישׁ הָאֱלֹהִים וַיֹּאמֶר לְכִי מִכְרִי אֶת-הַשֶּׁמֶן וְשַׁלְּמִי אֶת-נִשְׁיֵךְ וְאַתְּ וֻבָנַיִךְ תִחְיִי בַּנּוֹתָר.]]

וּכְמוֹ כֵן יִקְרָא גַּם הַפְּסוּקִים בְּנֵס הַבְּרָכָה שֶׁעָשָׂה אֵלִיָּהוּ עִם הָאַלְמָנָה (מלכים א', יז) כְּשֶׁאָמְרָה לוֹ שֶׁאֵין לָהּ כִּי אִם כַּף קֶמַח וּמְעַט שֶׁמֶן, וְשָׁרְתָה הַבְּרָכָה בִּמְעָט זֶה, וְאֵלּוּ הַפְּסוּקִים שֶׁיִּקְרְאֵם בְּכַוָּנָה:

[["וַיִּקְרָא אֵלֶיהָ וַיֹּאמַר קְחִי-נָא לִי מְעַט-מַיִם בַּכְּלִי וְאֶשְׁתֶּה. וַתֵּלֶךְ לָקַחַת וַיִּקְרָא אֵלֶיהָ וַיֹּאמַר לִקְחִי-נָא לִי פַּת-לֶחֶם בְּיָדֵךְ. וַתֹּאמֶר חַי-ה' אֱלֹקֶיךָ אִם-יֶשׁ- לִי מָעוֹג כִּי אִם-מְלֹא כַף-קֶמַח בַּכַּד וּמְעַט-שֶׁמֶן בַצַּפָּחַת וְהִנְנִי מְקשֶׁשֶׁת שְׁנַיִם עֵצִים וּבָאתִי וַעֲשִׂיתִיהוּ לִי וְלִבְנִי וַאֲכַלְנֻהוּ וָמָתְנוּ. וַיֹּאמֶר אֵלֶיהָ אֵלִיָּהוּ אַל-תִּירְאִי בֹּאִי עֲשִׂי כִדְבָרֵךְ אַךְ עֲשִׂי-לִי מִשָּׁם עֻגָה קְטַנָּה בָרִאשֹׁנָה וְהוֹצֵאת לִי וְלָךְ וְלִבְנֵךְ תַּעֲשִׂי בָּאַחֲרֹנָה. כִּי כֹה אָמַר ה' אֱלֹהֵי יִשְׂרָאֵל כַּד הַקֶּמַח לֹא תִכְלָה וְצַפַּחַת הַשֶּׁמֶן לֹא תֶחְסָר עַד יוֹם תֵּת-ה' גֶּשֶׁם עַל-פְּנֵי הָאֲדָמָה. וַתֵּלֶךְ וַתַּעֲשֶׂה כִּדְבַר אֵלִיָּהוּ וַתֹּאכַל הִיא-וָהוּא וּבֵיתָהּ יָמִים. כַּד הַקֶּמַח לֹא כָלָתָה וְצַפַּחַת הַשֶּׁמֶן לֹא חָסֵר כִּדְבַר ה' אֲשֶׁר דִּבֶּר בְּיַד אֵלִיָּהוּ".]]

מִכָּאן יִתְחַזֵּק הָאָדָם בֶּאֱמוּנָה הַמְבִיאָה בְּרָכָה, וְכַנֶּאֱמָר: "וְאָכַלְתָּ וְשָׂבַעְתָּ וּבֵרַכְתָּ", ופירש"י אוֹכֵל קִמְעָא (מעט) וּמִתְבָּרֵךְ בְּמֵעָיו.

~ סְגֻלָּה לִרְפוּאָה שְׁלֵמָה

יְבָרֵךְ בִּרְכַּת אֲשֶׁר יָצַר בְּכַוָּנָה, וּמוּבָא בְּסֵפֶר "סֵדֶר הַיּוֹם" לְרַבִּי מֹשֶׁה בֶּן מָכִיר זַצַ"ל: "הַמְבָרֵךְ אֲשֶׁר יָצַר בְּכַוָּנָה כָּרָאוּי - לֹא יֶחֱלֶה כָּל יָמָיו וְלֹא יִצְטָרֵךְ לֹא לְרוֹפֵא וְלֹא לִרְפוּאָתוֹ" וּכְמוֹ כֵן הָיָה רָגִיל לוֹמַר הַגָּאוֹן רַבִּי יְחֶזְקֵאל לְוִינְשְׁטֵיין, שֶׁבִּרְכַּת אֲשֶׁר יָצַר הִיא סְגֻלָּה לִבְרִיאוּת הַגּוּף.

הַבְּרָכָה עַל יְצִירַת הָאָדָם סְגֻלָּה בְּדוּקָה וּמְנֻסָּה לִבְרִיאוּת שֶׁכֵּן גִּלּוּ לָנוּ חֲזַ"ל כִּי בְּבִרְכַּת אֲשֶׁר יָצַר יֵשׁ מ"ה תֵּבוֹת כְּמִנְיַן אָדָם, וְכֵן תֵּבוֹת "חֲלוּלִים חֲלוּלִים" עוֹלֶה גִּימַטְרִיָּא רְמָ"ח, כְּנֶגֶד רְמָ"ח אֵיבָרָיו שֶׁל הָאָדָם, וּכְשֶׁהָאָדָם נִזְהָר וּמְבָרֵךְ בְּנַחַת וּבְכַוָּנָה לְפִי פֵּרוּשׁ הַדְּבָרִים, זוֹכֶה עַל יְדֵי זֶה שֶׁיִּהְיֶה בָּרִיא בְּכָל גּוּפוֹ בְּמֶשֶׁךְ חַיָּיו. וְרַבִּים רַבִּים נוֹשְׁעוּ מִמַּחֲלוֹת רַבּוֹת וְקָשׁוֹת עִם קַבָּלָתָם לְבָרֵךְ בִּרְכַּת "אֲשֶׁר יָצַר" מֵהַכְּתָב וּבַכַּוָּנָה הָרְאוּיָה.

[["בְּכָל-הַמָּקוֹם אֲשֶׁר אַזְכִּיר אֶת-שְׁמִי אָבוֹא אֵלֶיךָ וּבֵרַכְתִּיךָ" (שמות כ' כ"א)]]

בָּחוּר כְּבֶן שְׁמוֹנֶה עֶשְׂרֵה הִגִּיעַ אֶל ד"ר בְּרוֹקְס מִ"תֵּל הַשּׁוֹמֵר" וְשָׁטַח בְּפָנָיו בְּעָיָה קָשָׁה. לַמְרוֹת גִּילוֹ הַמְבֻגָּר הוּא סוֹבֵל מִבְּעָיוֹת הַרְטָבָה וּבִקֵּשׁ רְפוּאָה לְמַכָּתוֹ. הָרוֹפֵא ד"ר בְּרוֹקְס, שֶׁהוּא גַּם תַּלְמִיד חָכָם, נָתַן לוֹ כַּמָּה עֵצוֹת רְפוּאִיּוֹת אֲבָל לְאַחַר מִכֵּן הִצִּיעַ לוֹ גַּם לְבָרֵךְ בִּרְכַּת "אֲשֶׁר יָצַר" בְּכַוָּנָה וְהִטְעִים בְּפָנָיו שֶׁבְּכֹחָהּ שֶׁל בְּרָכָה זוֹ לְהָבִיא לְרִפּוּיוֹ.

לְאַחַר זְמַן קָצָר חָזַר הַבַּחוּר אֶל הָרוֹפֵא וְהוֹדִיעַ לוֹ שֶׁאָכֵן הָעֵצָה פָּעֲלָה אֶת פְּעֻלָּתָהּ וְהַבְּעָיָה הָיְתָה כְּלֹא הָיְתָה. הָרַב זִילְבֶּרְשְׁטֵיין שְׁלִיטָ"א שֶׁהֵבִיא אֶת הַסִּפּוּר אָמַר שֶׁמּוּכָח בֶּעָלִיל שֶׁיֵּשׁ בִּבְרָכָה זוֹ כֹּחַ רַב כְּדֵי לְרַפֵּא חוֹלִים וְתַחֲלוּאִים קָשִׁים וּכְדַאי אִם כֵּן לְקַבֵּל עַל עַצְמֵנוּ לְבָרֵךְ "אֲשֶׁר יָצַר" בְּכַוָּנָה גְּדוֹלָה.

וּמַעֲשֶׂה שֶׁהָיָה גַּם בְּאַחַד הַכּוֹלְלִים בִּבְנֵי בְּרַק שֶׁבְּנוֹ הַקָּטָן שֶׁל אַבְרֵךְ חָשׁוּב חָלָה בְּמַחֲלָה קָשָׁה, הִתְאַסְפוּ הָאַבְרֵכִים בְּגִין זֶה לְכִנּוּס שֶׁל חִזּוּק וְהֶחְלִיטוּ לְקַבֵּל עַל עַצְמָם לְבָרֵךְ בִּרְכַּת אֲשֶׁר יָצַר בְּכַוָּנָה. וְאָכֵן גַּם כָּאן פָּעַל הַחִזּוּק בַּצּוּרָה הַמְּהִירָה בְּיוֹתֵר וְהַיֶּלֶד נִרְפָּא מֵהַמַּחֲלָה בְּאֹפֶן נִסִּי לַחֲלוּטִין.

~ סְגֻלָּה לַחֲשׂוּכֵי בָּנִים

יִתְחַזֵּק בֶּאֱמוּנָה שֶׁהַמַּפְתֵּחַ לֵדָה בְּיַד ה', וּבִרְצוֹנוֹ פּוֹתֵחַ וּבִרְצוֹנוֹ סוֹגֵר. וְהִנֵּה מוּבָא בַּגְּמָרָא יְבָמוֹת סד, וַתְּהִי שָׂרַי עֲקָרָה אֵין לָהּ וָלָד, שֶׁאַף בֵּית רֶחֶם לֹא הָיָה לָהּ וְיָלְדָה לְתִשְׁעִים שָׁנָה, וּכְשֶׁתָּמְהָה שָׂרָה עַל בְּשׂוֹרַת לֵדָתָהּ, הִקְפִּיד עָלֶיהָ הָקָּבָּ"ה: "הֲיִפָּלֵא מֵה' דָּבָר לַמּוֹעֵד אָשׁוּב אֵלֶיךָ כָּעֵת חַיָּה וּלְשָׂרָה בֵן", וּכְמוֹ כֵן רָחֵל עֲקָרָה הָיְתָה וְה' פָּתַח רַחְמָהּ, וְכֵן חַנָּה אֵם שְׁמוּאֵל בִּתְפִלָּה וּבְתַחֲנוּנִים נוֹשְׁעָה וְכַנֶּאֱמָר: "עַד-עֲקָרָה יָלְדָה שִׁבְעָה". וּכְכָל שֶׁתִּתְחַזֵּק זוֹ הַחֲשׂוּכַת בָּנִים לְהַאֲמִין שֶׁאֵין מַעֲצוֹר לַה' מִלְּהוֹשִׁיעַ, וְלֹא יִפָּלֵא מִמֶּנּוּ דָּבָר, כֵּן תְּסַלֵּק הַדִּינִים מֵעָלֶיהָ וִיכוֹלָה הִיא לִזְכּוֹת לְנֵס, כִּי כְּפִי גֹּדֶל הָאֱמוּנָה כָּךְ נִפְתָּחִים שַׁעֲרֵי שָׁמַיִם לְרַחֵם מֵעַל הַטֶּבַע עַל זֶה הַמַּאֲמִין בִּיכֹלֶת ה' שֶׁהִיא לְמַעְלָה מִכָּל הַטְּבָעִים.

וְיֹאמַר פְּסוּקִים דִּלְהַלָּן בֶּאֱמוּנָה שְׁלֵמָה שֶׁאֵין שׁוּם טֶבַע בָּעוֹלָם וְאֵין מַעֲצוֹר לַה' מִלְּהוֹשִׁיעַ:

[["וַיֹּאמֶר אֱלֹהִים אֶל-אַבְרָהָם שָׂרַי אִשְׁתְּךָ לֹא-תִקְרָא אֶת-שְׁמָהּ שָׂרָי כִּי שָׂרָה שְׁמָהּ. וּבֵרַכְתִּי אֹתָהּ וְגַם נָתַתִּי מִמֶּנָּה לְךָ בֵּן וּבֵרַכְתִּיהָ וְהָיְתָה לְגוֹיִם מַלְכֵי עַמִּים מִמֶּנָּה יִהְיוּ. וַיִּפֹּל אַבְרָהָם עַל פָּנָיו וַיִּצְחָק וַיֹּאמֶר בְּלִבּוֹ הַלְּבֶן מֵאָה-שָׁנָה יִוָּלֵד וְאִם-שָׂרָה הֲבַת-תִּשְׁעִים שָׁנָה תֵּלֵד... וַיֹּאמֶר אֱלֹקִים אֲבָל שָׂרָה אִשְׁתְּךָ יֹלֶדֶת לְךָ בֵּן וְקָרָאתָ אֶת-שְׁמוֹ יִצְחָק וַהֲקִמֹתִי אֶת-בְּרִיתִי אִתּוֹ לִבְרִית עוֹלָם לְזַרְעוֹ אַחֲרָיו" (בראשית יז, טו-יט)

"וַיֹּאמֶר שׁוֹב אָשׁוּב אֵלֶיךָ כָּעֵת חַיָּה וְהִנֵּה-בֵן לְשָׂרָה אִשְׁתֶּךָ וְשָׂרָה שֹׁמַעַת פֶּתַח הָאֹהֶל וְהוּא אַחֲרָיו. וְאַבְרָהָם וְשָׂרָה זְקֵנִים בָּאִים בַּיָּמִים חָדַל לִהְיוֹת לְשָׂרָה אֹרַח כַּנָּשִׁים. וַתִּצְחַק שָׂרָה בְּקִרְבָּהּ לֵאמֹר אַחֲרֵי בְלֹתִי הָיְתָה-לִּי עֶדְנָה וַאדֹנִי זָקֵן וַיֹּאמֶר ה' אֶל-אַבְרָהָם לָמָּה זֶּה צָחֲקָה שָׂרָה לֵאמֹר הַאַף אֻמְנָם אֵלֵד וַאֲנִי זָקַנְתִּי. הֲיִפָּלֵא מֵה' דָּבָר לַמּוֹעֵד אָשׁוּב אֵלֶיךָ כָּעֵת חַיָּה וּלְשָׂרָה בֵן" (בראשית יח, י-יד)

וַה' פָּקַד אֶת-שָׂרָה כַּאֲשֶׁר אָמָר וַיַּעַשׂ ה' לְשָׂרָה כַּאֲשֶׁר דִּבֵּר. וַתַּהַר וַתֵּלֶד שָׂרָה לְאַבְרָהָם בֵּן לִזְקֻנָיו לַמּוֹעֵד אֲשֶׁר-דִּבֶּר אֹתוֹ אֱלֹהִים... וְאַבְרָהָם בֶּן-מְאַת שָׁנָה בְּהִוָּלֶד לוֹ אֵת יִצְחָק בְּנוֹ וַתֹּאמֶר שָׂרָה צְחֹק עָשָׂה לִי אֱלֹהִים כָּל-הַשֹּׁמֵעַ יִצֲחַק-לִי. וַתֹּאמֶר מִי מִלֵּל לְאַבְרָהָם הֵינִיקָה בָנִים שָׂרָה כִּי-יָלַדְתִּי בֵן לִזְקֻנָיו (בראשית כא, א-ז).]]

עוֹד יֹאמַר כַּמָּה פְּסוּקִים בִּפְקִידַת חַנָּה (שמואל א', ט - כ): [[וַתָּקָם חַנָּה... וְהִיא מָרַת נָפֶשׁ וַתִּתְפַּלֵּל עַל ה' וּבָכֹה תִבְכֶּה... וְהָיָה כִּי הִרְבְּתָה לְהִתְפַּלֵּל לִפְנֵי ה' וְעֵלִי שֹׁמֵר אֶת-פִּיהָ... וַיַּעַן עֵלִי וַיֹּאמֶר לְכִי לְשָׁלוֹם וֵאלֹהֵי יִשְׂרָאֵל יִתֵּן אֶת-שֵׁלָתֵךְ אֲשֶׁר שָׁאַלְתְּ מֵעִמּוֹ... וַיְהִי לִתְקֻפוֹת הַיָּמִים וַתַּהַר חַנָּה וַתֵּלֶד בֵּן וַתִּקְרָא אֶת-שְׁמוֹ שְׁמוּאֵל כִּי מֵה' שְׁאִלְתִּיו.]]

~ סְגֻלָּה לִמְצִיאַת אֲבֵדָה

מוּבָא בַּמִּדְרָשׁ (מד"ר בראשית פרשה נ"ג אות יד): אָמַר רַבִּי בִּנְיָמִין, הַכֹּל בְּחֶזְקַת סוּמִין עַד שֶׁהָקָּבָּ"ה מֵאִיר אֶת עֵינֵיהֶם.

וְהוּא סְגֻלָּה נִפְלָאָה וּבְדוּקָה לִמְצֹא חֵפֶץ שֶׁאָבַד, שֶׁכֵּן בְּכֹחַ הָאֲמוּנָה שהקב"ה הוּא פּוֹקֵחַ עִוְּרִים יַמְשִׁיךְ עַל עַצְמוֹ חֶסֶד בְּעִנְיָן זֶה וְיִמְצָא אֲבֵדָתוֹ, וְכָאָמוּר שֶׁהָאֱמוּנָה מַמְשִׁיכָה חֶסֶד.

וְהִנֵּה מָצִינוּ בְּהָגָר שֶׁהָלְכָה עִם יִשְׁמָעֵאל בְּנָהּ וְתָעֲתָה בְּמִדְבַּר בְּאֵר שֶׁבַע, וְשָׁם הָיָה צָמֵא יִשְׁמָעֵאל לְמַיִם, וְנֶאֱמַר שָׁם: "וַיִּפְקַח אֱלֹקִים אֶת עֵינֶיהָ וַתֵּרֶא בְּאֵר מָיִם", הֲרֵי לֹא שֶׁנִּבְרָא לָהֶם בְּאֵר, הַבְּאֵר כְּבָר הָיָה אֶלָּא שֶׁלֹּא רָאֲתָהוּ, וְרַק ה' פָּקַח עֵינֶיהָ שֶׁתִּרְאֵהוּ, הִנֵּה גַּם כְּשֶׁנִּמְצָא הַדָּבָר וְהוּא מוּל הָעֵינַיִם נִזְקָק הָאָדָם שֶׁיִּפְקַח ה' עֵינָיו לִרְאוֹת אֶת אוֹתוֹ דָּבָר, וְהוּא מִשּׁוּם שֶׁבְּנֵי אָדָם בְּחֶזְקַת סוּמִין עַד שֶׁהָקָּבָּ"ה פּוֹקֵחַ אֶת עֵינֵיהֶם.

וְעוֹד רָאִיתִי מַעֲשֶׂה נִפְלָא שֶׁיֵּשׁ בּוֹ לְחַזֵּק אֱמוּנָתוֹ בַּה' וְיִמְצָא אֲבֵדָתוֹ. וְזֶה הַמַּעֲשֶׂה:

הַצַּדִּיק רַבִּי צְבִי הִירְשׁ לֵייבּ זַצַ"ל, קִבֵּל שְׁעוֹן זָהָב יָקָר בְּמַתָּנָה לְיוֹם נִשּׂוּאָיו. לְיָמִים, אָבַד הַשָּׁעוֹן וְכָל מַאֲמָצָיו לְמָצְאוֹ עָלוּ בְּתֹהוּ. נָשָׂא הַצַּדִּיק רַבִּי צְּבִי הִירְשׁ לֵייבּ זַצַ"ל עֵינָיו לַשָּׁמַיִם, וְאָמַר: "רִבּוֹנוֹ שֶׁל עוֹלָם, הֲרֵי סַדְנָא דְּאַרְעָא חַד הוּא, כְּלוֹמַר כַּדּוּר הָאָרֶץ כֻּלּוֹ נֶחְשָׁב כְּגוּשׁ אֶחָד לְפָנֶיךָ, וְאַתָּה מַלְכּוֹ שֶׁל עוֹלָם, מְלֹא כָּל הָאָרֶץ כְּבוֹדֶךָ, אִם כֵּן אֵין לְךָ נָפְקָא מִינָהּ הֵיכָן מֻנָּח הַשָּׁעוֹן שֶׁאָבַד לִי, כִּי הַכֹּל בִּרְשׁוּתְךָ! אָז יְהִי רָצוֹן מִלְּפָנֶיךָ, שֶׁכְּאִלּוּ הַשָּׁעוֹן נֶאֱבַד בְּמָקוֹם זֶה וְאֶמְצָאֵהוּ עַתָּה". כְּכַלּוֹתוֹ אֶת דְּבָרָיו, הִתְכּוֹפֵף הַצַּדִּיק וְהוֹשִׁיט אֶת יָדוֹ לַקַּרְקַע, וּמָצָא וְהֵרִים אֶת הַשָּׁעוֹן. אָמַר רַבִּי צְּבִי הִירְשׁ לֵייבּ זַצַ"ל לַחֲסִידָיו: "מַבְטִיחַ אֲנִי לָכֶם, שֶׁכָּל מִי שֶׁאִבֵּד דְּבַר מָה, וְדַוְקָא שֶׁנֶּאֱבַד וַעֲדַיִן לֹא נִגְנַב, אֲזַי אִם יְסַפֵּר אֶת הַמַּעֲשֶׂה הַזֶּה אוֹ יִשְׁמְעֵהוּ מֵאַחֵר, מִיָּד יִמְצָא אֶת אֲבֵדָתוֹ!" (מִתּוֹךְ הַסֵּפֶר "אַבְרָהָם עֶבֶד ה'" - סִפּוּרִים וְעֻבְדּוֹת עַל הגה"ק וְהַצַּדִּיק רַבִּי אַבְרָהָם אַהֲרוֹנוֹבִיץ זצוק"ל, עמ' 408).

וּמֵעַתָּה יֹאמַר הַמְאַבֵּד דְּבַר מָה בְּכַוָּנָה וּבֶאֱמוּנָה:

[["אָמַר רַבִּי בִּנְיָמִין הַכֹּל בְּחֶזְקַת סוּמִין עַד שֶׁהָקָּבָּ"ה פּוֹקֵחַ אֶת עֵינֵיהֶם".]]

וְעוֹד יֹאמַר פְּסוּקִים דִּלְהַלָּן הַמְסַפְּרִים פְּעֻלַּת צַדִּיק אֱלִישָׁע הַנָּבִיא שֶׁהֵשִׁיב אֲבֵדַת תַּלְמִידוֹ - הַגַּרְזֶן - שֶׁנָּפַל לַיַּרְדֵּן:

[[וַיֹּאמְרוּ בְנֵי-הַנְּבִיאִים אֶל-אֱלִישָׁע הִנֵּה-נָא הַמָּקוֹם אֲשֶׁר אֲנַחְנוּ ישְׁבִים שָׁם לְפָנֶיךָ צַר מִמֶּנּוּ. נֵלְכָה-נָּא עַד-הַיַּרְדֵּן וְנִקְחָה מִשָּׁם אִישׁ קוֹרָה אֶחָת וְנַעֲשֶׂה-לָּנוּ שָׁם מָקוֹם לָשֶׁבֶת שָׁם, וַיֹּאמֶר לֵכוּ. וַיֹּאמֶר הָאֶחָד הוֹאֶל נָא וְלֵךְ אֶת-עֲבָדֶיךָ וַיֹּאמֶר אֲנִי אֵלֵךְ. וַיֵּלֶךְ אִתָּם וַיָּבֹאוּ הַיַּרְדֵּנָה וַיִּגְזְרוּ הָעֵצִים וַיְהִי הָאֶחָד מַפִּיל הַקּוֹרָה וְאֶת-הַבַּרְזֶל נָפַל אֶל-הַמָּיִם וַיִּצְעַק וַיֹּאמֶר אֲהָהּ אֲדֹנִי וְהוּא שָׁאוּל [כְּלוֹמַר שְׁאִלְתִּיהוּ לְבַרְזֶל זֶה מֵאַחֵר]. וַיֹּאמֶר אִישׁ- הָאֱלֹקִים אָנָה נָפָל? וַיַּרְאֵהוּ אֶת-הַמָּקוֹם וַיִּקְצָב-עֵץ וַיַּשְׁלֶךְ- שָׁמָּה וַיָּצֶף הַבַּרְזֶל. וַיֹּאמֶר הָרֶם לָךְ וַיִּשְׁלַח יָדוֹ וַיִּקָּחֵהוּ.]]

~ סְגֻלָּה לִמְצִיאַת זִוּוּג

יִתְחַזֵּק בֶּאֱמוּנָתוֹ לֵידַע שֶׁזִּוּוּגוֹ שֶׁל אָדָם לֹא תָּלוּי בְּהִשְׁתַּדְּלוּת כְּלָל, וּכְמוֹ שֶׁהָיָה אוֹמֵר הַגְּרָ"א מִוִּילְנָא (אור יהל, בבאור ההיכלות פרשת פקודי היכל ו) שֶׁיֵּשׁ לִבְטֹחַ בַּה' בְּעִנְיְנֵי זִוּוּגוֹ, שֶׁכֵּן מוּבָא בַּגְּמָרָא (מועד קטן י"ח ע"ב) שֶׁזִּוּוּגוֹ שֶׁל אָדָם הִנּוֹ רַק בְּיַד ה' בִּלְבַד, וְהוּא מִן הַתּוֹרָה וּמִן הַנְּבִיאִים וּמִן הַכְּתוּבִים, מִן הַתּוֹרָה שֶׁנֶּאֱמַר: "מֵה' יָצָא הַדָּבָר", וּמִן הַנְּבִיאִים שֶׁנֶּאֱמַר: "וְלֹא יָדְעוּ כִּי מֵה' הוּא", וְכֵן מֵהַכְּתוּבִים שֶׁנֶּאֱמַר: וּמֵה' אִשָּׁה מַשְׂכֶּלֶת, וְכֵן נֶאֱמַר: אִם ה' לֹא יִבְנֶה בַיִת שָׁוְא עָמְלוּ בוֹנָיו בּוֹ. וְהוּא הַזִּוּוּג הַנִּקְרָא "בַּיִת". וְאָמַר הַפָּסוּק, שָׁוְא הוּא עֵסֶק בְּנֵי אָדָם בְּעִנְיַן הַזִּוּוּג, שֶׁהַכֹּל הוּא מֵאֵת ה', וְהוּא שֶׁנֶּאֱמַר: אַךְ הֶבֶל בְּנֵי-אָדָם כָּזָב בְּנֵי אִישׁ בְּמֹאזְנַיִם לַעֲלוֹת הֵמָּה מֵהֶבֶל יָחַד, ע"כ דִּבְרֵי הַגְּרָ"א.

הֲרֵי שֶׁבְּעִנְיַן זִוּוּג יֵשׁ לִסְמֹךְ עַל ה', וְגַם הַמִּשְׁתַּדְּלִים, יִשְׁתַּדְּלוּ בְּהִשְׁתַּדְּלוּת מוּעֶטֶת בִּלְבַד, שֶׁכֵּן בְּעִנְיַן הַזִּוּוּג בִּמְיֻחָד מָצִינוּ שֶׁה' הוּא הַמְטַפֵּל בְּזֶה בְּאֹפֶן בִּלְעָדִי, וּכְמוֹ שֶׁרוֹאִים בְּחוּשׁ, שֶׁבְּנֵי אָדָם נוֹשְׂאִים נָשִׁים, וְלֹא תָּמִיד זֶה מַה שֶּׁהֵם רָצוּ, וּכְאִלּוּ וְנִסְחֲבוּ בְּכֹחַ לִמְצִיאוּת זוֹ, וְעַד שֶׁשּׁוֹקְלִים וְחוֹשְׁבִים אִם לִישָׂא אִשָּׁה זוֹ אוֹ לֹא כְּבָר מוֹצְאִים עַצְמָם תַּחַת הַחֻפָּה...

וְיֹאמַר הַפְּסוּקִים דִּלְעֵיל בְּכַוָּנָה וּבֶאֱמוּנָה שֶׁזִּוּוּגוֹ בִּידֵי ה', וְאֵלּוּ הֵן:

[["וַיֹּאמְרוּ מֵה' יָצָא הַדָּבָר לֹא נוּכַל דַּבֵּר אֵלֶיךָ רַע אוֹ-טוֹב הִנֵּה-רִבְקָה לְפָנֶיךָ קַח וָלֵךְ וּתְהִי אִשָּׁה לְבֶן-אֲדֹנֶיךָ כַּאֲשֶׁר דִּבֶּר ה' (בראשית כד, נ-נא).

וְעוֹד יֹאמַר "וַיֵּרֶד שִׁמְשׁוֹן תִּמְנָתָה וַיַּרְא אִשָּׁה בְּתִמְנָתָה מִבְּנוֹת פְּלִשְׁתִּים. וַיַּעַל וַיַּגֵּד לְאָבִיו וּלְאִמּוֹ וַיֹּאמֶר אִשָּׁה רָאִיתִי בְתִמְנָתָה מִבְּנוֹת פְּלִשְׁתִּים וְעַתָּה קְחוּ- אוֹתָהּ לִּי לְאִשָּׁה. וַיֹּאמֶר לוֹ אָבִיו וְאִמּוֹ הַאֵין בִּבְנוֹת אַחֶיךָ וּבְכָל-עַמִּי אִשָּׁה כִּי-אַתָּה הוֹלֵךְ לָקַחַת אִשָּׁה מִפְּלִשְׁתִּים הָעֲרֵלִים וַיֹּאמֶר שִׁמְשׁוֹן אֶל-אָבִיו אוֹתָהּ קַח-לִי כִּי-הִיא יָשְׁרָה בְעֵינָי. וְאָבִיו וְאִמּוֹ לֹא יָדְעוּ כִּי מֵה' הִיא כִּי-תֹאֲנָה הוּא-מְבַקֵּשׁ מִפְּלִשְׁתִּים וּבָעֵת הַהִיא פְּלִשְׁתִּים משְׁלִים בְּיִשְׂרָאֵל (שופטים יד, א-ד).

בַּיִת וָהוֹן נַחֲלַת אָבוֹת וּמֵה' אִשָּׁה מַשְׂכָּלֶת (משלי יט).]]

~ סְגֻלָּה לְדַרְשָׁן שֶׁשָּׁכַח דָּבָר בִּדְרָשָׁתוֹ

דַּרְשָׁן הַדּוֹרֵשׁ, וְנִשְׁכַּח מִמֶּנּוּ דָּבָר בִּשְׁעַת דְּרָשָׁתוֹ. יִשָּׂא עֵינָיו לַה' בְּאוֹתוֹ רֶגַע שֶׁיּוֹשִׁיעוֹ וְיַזְכִּירֵהוּ אֶת אֲשֶׁר שָׁכַח, וְיִזְכֹּר מַעֲשֶׂה בְּמֹשֶׁה רַבֵּנוּ הַמּוּבָא בַּמִּדְרָשׁ הַשַּׁיָּךְ לְעִנְיָן זֶה (ילקו"ש, שמות, תט"ו):

[[בְּשָׁעָה שֶׁנָּתַן מֹשֶׁה לְעַם יִשְׂרָאֵל חֶשְׁבּוֹן עַל תְּרוּמָתָם לַמִּשְׁכָּן, אָמַר לָהֶם: בּוֹאוּ וְאֶתֵּן לָכֶם חֶשְׁבּוֹן, נִכְנְסוּ כָּל יִשְׂרָאֵל עַד שֶׁהוּא יוֹשֵׁב וּמְחַשֵּׁב - שָׁכַח אֶלֶף וּשְׁבַע מֵאוֹת וַחֲמִשִּׁים שֶׁקֶל שֶׁעָשָׂה בָּהֶם וָוִים לָעַמּוּדִים, הִתְחִיל מֹשֶׁה יוֹשֵׁב וְתָמֵהַּ, אָמַר עַכְשָׁו יַחְשְׁדוּנִי.... מִיָּד הֵאִיר הָקָּבָּ"ה עֵינָיו וְרָאָה אוֹתָם עוֹשִׂים וָוִים לָעַמּוּדִים וְנִזְכַּר מִיָּד וְאָמַר: "וְאֶת הָאֶלֶף וּשְׁבַע מְאוֹת וַחֲמִשִּׁים עָשָׂה וָוִים לָעַמּוּדִים'".]]

~ סְגֻלָּה לִפְרִיחָה בָּעוֹר

יִתְבּוֹנֵן בְּסִפּוּרוֹ שֶׁל נַעֲמָן שַׂר צְבָא מֶלֶךְ אֲרָם שֶׁפָּרְחָה בּוֹ צָרַעַת כַּמּוּבָא בְּסֵפֶר "מְלָכִים" (מלכים ב' פרק ה') וְהוּא בִּשְׁבִיל שֶׁנִּתְגָּאָה וְזָחָה עָלָיו דַּעְתּוֹ, שֶׁכֵּן הוּא זֶה אֲשֶׁר בְּמִלְחֶמֶת יִשְׂרָאֵל וַאֲרָם יָרָה לְתֻמּוֹ בַּקֶּשֶׁת בַּמֶּלֶךְ אַחְאַב וֶהֱמִיתוֹ, וּבְשֶׁל כָּךְ הֶעֱלָהוּ מֶלֶךְ אֲרָם לִגְדֻלָּה, וְכֵיוָן שֶׁנִּתְגָּאָה נִצְטָרֵעַ, וּבְבֵיתוֹ הָיְתָה נַעֲרָה קְטַנָּה שֶׁנִּשְׁבְּתָה מִיִּשְׂרָאֵל, וְהָיְתָה לִפְנֵי אֵשֶׁת נַעֲמָן, וְאָמְרָה לִגְבִרְתָּהּ, יֵשׁ נָבִיא בְּיִשְׂרָאֵל שֶׁיֵּשׁ בְּכֹחוֹ לְאָסְפוֹ וּלְרַפְּאֹתוֹ מִצָּרַעְתּוֹ וּכְשֶׁנִּכְנַע וְשָׁמַע לַעֲצַת הַנָּבִיא נִתְרַפֵּא מִצָּרַעְתּוֹ, וּמִכֵּיוָן שֶׁעֶצֶם הָאֱמוּנָה שֶׁהַקָבָּ"ה הוּא הַמַּכֶּה וְהוּא הַחוֹבֵשׁ זֶה שֶׁמֵּבִיא רְפוּאָה לְכָךְ יֹאמַר הַפְּסוּקִים דִּלְהַלָּן הַמּוֹרִים שֶׁרְפוּאַת הָאָדָם - מֵה'. וְיִרְאֶה יְשׁוּעוֹת בְּנִגְעֵי עוֹר וְאַף שֶׁהָרְפוּאָה הַיּוֹם קָשָׁה בָּהֶם, שֶׁכֵּן הַבּוֹטֵחַ בַּה' וּבִישׁוּעָתוֹ יִרְאֶה פְּלָאִים.

וְאֵלּוּ הֵם הַפְּסוּקִים שֶׁיִּקְרְאֵם בְּכַוָּנָה וּבֶאֱמוּנָה (מלכים ב', פרק ה', פסוקים א-טו):

[[וְנַעֲמָן שַׂר-צְבָא מֶלֶךְ-אֲרָם הָיָה אִישׁ גָּדוֹל לִפְנֵי אֲדֹנָיו וּנְשֻׂא פָנִים כִּי-בּוֹ נָתַן-ה' תְּשׁוּעָה לַאֲרָם וְהָאִישׁ הָיָה גִּבּוֹר חַיִל מְצֹרָע. וַאֲרָם יָצְאוּ גְדוּדִים וַיִּשְׁבּוּ מֵאֶרֶץ יִשְׂרָאֵל נַעֲרָה קְטַנָּה וַתְּהִי לִפְנֵי אֵשֶׁת נַעֲמָן. וַתֹּאמֶר אֶל-גְּבִרְתָּהּ אַחֲלֵי אֲדֹנִי לִפְנֵי הַנָּבִיא אֲשֶׁר בְּשֹׁמְרוֹן אָז יֶאֱסֹף אֹתוֹ מִצָּרַעְתּוֹ. וַיָּבֹא וַיַּגֵּד לַאדֹנָיו לֵאמֹר כָּזֹאת וְכָזֹאת דִּבְּרָה הַנַּעֲרָה אֲשֶׁר מֵאֶרֶץ יִשְׂרָאֵל וַיֹּאמֶר מֶלֶךְ-אֲרָם לֶךְ- בֹּא וְאֶשְׁלְחָה סֵפֶר אֶל-מֶלֶךְ יִשְׂרָאֵל וַיֵּלֶךְ וַיִּקַּח בְּיָדוֹ עֶשֶׂר כִּכְּרֵי-כֶסֶף וְשֵׁשֶׁת אֲלָפִים זָהָב וְעֶשֶׂר חֲלִיפוֹת בְּגָדִים. וַיָּבֵא הַסֵּפֶר אֶל-מֶלֶךְ יִשְׂרָאֵל לֵאמֹר וְעַתָּה כְּבוֹא הַסֵּפֶר הַזֶּה אֵלֶיךָ הִנֵּה שָׁלַחְתִּי אֵלֶיךָ אֶת-נַעֲמָן עַבְדִּי וַאֲסַפְתּוֹ מִצָּרַעְתּוֹ. וַיְהִי כִּקְרֹא מֶלֶךְ-יִשְׂרָאֵל אֶת-הַסֵּפֶר וַיִּקְרַע בְּגָדָיו וַיֹּאמֶר הַאֱלֹקִים אָנִי לְהָמִית וּלְהַחֲיוֹת כִּי-זֶה שֹׁלֵחַ אֵלַי לֶאֱסֹף אִישׁ מִצָּרַעְתּוֹ כִּי אַךְ- דְּעוּ- נָא וּרְאוּ כִּי-מִתְאַנֶּה הוּא לִי. וַיְהִי כִּשְׁמֹעַ אֱלִישָׁע אִישׁ- הָאֱלֹקִים כִּי-קָרַע מֶלֶךְ- יִשְׂרָאֵל אֶת-בְּגָדָיו וַיִּשְׁלַח אֶל-הַמֶּלֶךְ לֵאמֹר לָמָּה קָרַעְתָּ בְּגָדֶיךָ יָבֹא-נָא אֵלַי וְיֵדַע כִּי יֵשׁ נָבִיא בְּיִשְׂרָאֵל. וַיָּבֹא נַעֲמָן בְּסוּסָיו וּבְרִכְבּוֹ וַיַּעֲמֹד פֶּתַח-הַבַּיִת לֶאֱלִישָׁע. וַיִּשְׁלַח אֵלָיו אֱלִישָׁע מַלְאָךְ לֵאמֹר הָלוֹךְ וְרָחַצְתָּ שֶׁבַע-פְּעָמִים בַּיַּרְדֵּן וְיָשֹׁב בְּשָׂרְךָ לְךָ וּטְהָר. וַיִּקְצֹף נַעֲמָן וַיֵּלַךְ וַיֹּאמֶר הִנֵּה אָמַרְתִּי אֵלַי יֵצֵא יָצוֹא וְעָמַד וְקָרָא בְּשֵׁם-ה' אֱלֹהָיו וְהֵנִיף יָדוֹ אֶל-הַמָּקוֹם וְאָסַף הַמְּצֹרָע. הֲלֹא טוֹב אֲמָנָה וּפַרְפַּר נַהֲרוֹת דַּמֶּשֶׂק מִכֹּל מֵימֵי יִשְׂרָאֵל הֲלֹא-אֶרְחַץ בָּהֶם וְטָהָרְתִּי וַיִּפֶן וַיֵּלֶךְ בְּחֵמָה. וַיִּגְּשׁוּ עֲבָדָיו וַיְדַבְּרוּ אֵלָיו וַיֹּאמְרוּ אָבִי דָּבָר גָּדוֹל הַנָּבִיא דִּבֶּר אֵלֶיךָ הֲלוֹא תַעֲשֶׂה וְאַף כִּי-אָמַר אֵלֶיךָ רְחַץ וּטְהָר. וַיֵּרֶד וַיִּטְבֹּל בַּיַּרְדֵּן שֶׁבַע פְּעָמִים כִּדְבַר אִישׁ הָאֱלֹהִים וַיָּשָׁב בְּשָׂרוֹ כִּבְשַׂר נַעַר קָטֹן וַיִּטְהָר. וַיָּשָׁב אֶל-אִישׁ הָאֱלֹהִים הוּא וְכָל-מַחֲנֵהוּ וַיָּבֹא וַיַּעֲמֹד לְפָנָיו וַיֹּאמֶר הִנֵּה-נָא יָדַעְתִּי כִּי אֵין אֱלֹהִים בְּכָל-הָאָרֶץ כִּי אִם-בְּיִשְׂרָאֵל וְעַתָּה קַח-נָא בְרָכָה מֵאֵת עַבְדֶּךָ (מלכים ב, פרק ה', פסוקים א-טו).]]

~ סְגֻלָּה לִכְאֵב רַגְלַיִם

מוּבָא בְּסֵפֶר "מִדְרַשׁ פִּנְחָס" לְרַבִּי פִּנְחָס מִקּוֹרִיץ זיע"א (דף ל"ח ע"א אות י"ג) שֶׁאִם נוֹפֵל הָאָדָם בֶּאֱמוּנָתוֹ בָּא לִידֵי כְּאֵב רַגְלַיִם, כִּי כְּמוֹ שֶׁהָרַגְלַיִם מַעֲמִידִין אֶת הַגּוּף כֵּן הָאֱמוּנָה מַעֲמִידָה אֶת הָאָדָם עַל עָמְדוֹ, וְהַמִּתְחַזֵּק בֶּאֱמוּנָה מֵבִיא רְפוּאָה לְרַגְלָיו.

וְכֵן מָצִינוּ בַּיַּעֲקֹב אָבִינוּ כְּשֶׁהַמַּלְאָךְ - שָׂרוֹ שֶׁל עֵשָׂו נֶאֱבַק עִמּוֹ, שֵׁם נֶאֱמַר: "וַתֵּקַע כַּף-יֶרֶךְ יַעֲקֹב בְּהֵאָבְקוֹ עִמּוֹ" - נִהְיָה יַעֲקֹב צוֹלֵעַ עַל יְרֵכוֹ, וְכַמּוּבָא בַּחֲזַ"ל שֶׁהָיְתָה זוֹ מִלְחָמָה בֵּין הַקְּדֻשָּׁה - יַעֲקֹב וּבֵין הסט"א - עֵשָׂו, וְהִנֵּה קָם בַּבֹּקֶר וְנִתְרַפֵּא מִצְלִיעָתוֹ - וְכַנֶּאֱמָר וַיָּבֹא יַעֲקֹב שָׁלֵם, וְדָרְשׁוּ חֲזַ"ל שֶׁנִּתְרַפֵּא מִצְלִיעָתוֹ. וְסֶמֶךְ לַדָּבָר מֵהַנֶּאֱמָר (תקונים סו ע"א) "שֶׁקֶר אֵין לוֹ רַגְלַיִם", כְּלוֹמַר שֶׁקֶר - שֶׁהוּא הֵפֶךְ הָאֱמוּנָה שֶׁהִיא אֱמֶת - אֵין לוֹ רַגְלַיִם, שֶׁכֵּן הַסַּמְכִין וְהָרַגְלִין דִּקְשׁוֹט הֵם הָאֱמוּנָה וְכַנֶּאֱמָר "שְׂפַת-אֱמֶת תִּכּוֹן לָעַד" (משלי יב, יט)

וְיֹאמַר בָּאֱמוּנָה וּבִטָּחוֹן בַּה' שֶׁיְּרַפְּאוֹ בְּרַגְלָיו הַפְּסוּקִים שֶׁנֶּאֶמְרוּ לְגַבֵּי יַעֲקֹב אָבִינוּ שֶׁנִּתְרַפֵּא בְּרַגְלָיו:

[[וַיִּוָּתֵר יַעֲקֹב לְבַדּוֹ וַיֵּאָבֵק אִישׁ עִמּוֹ עַד עֲלוֹת הַשָּׁחַר. וַיַּרְא כִּי לֹא יָכֹל לוֹֹ וַיִּגַּע בְּכַף-יְרֵכוֹ וַתֵּקַע כַּף-יֶרֶךְ יַעֲקֹב בְּהֵאָבְקוֹ עִמּוֹ. וַיֹּאמֶר שַׁלְּחֵנִי כִּי עָלָה הַשָּׁחַר וַיֹּאמֶר לֹא אֲשַׁלֵּחֲךָ כִּי אִם-בֵּרַכְתָּנִי. וַיֹּאמֶר אֵלָיו מַה-שְּׁמֶךָ וַיֹּאמֶר יַעֲקֹב. וַיֹּאמֶר לֹא יַעֲקֹב יֵאָמֵר עוֹד שִׁמְךָ כִּי אִם-יִשְׂרָאֵל כִּי-שָׂרִיתָ עִם-אֱלֹהִים וְעִם-אֲנָשִׁים וַתּוּכָל. וַיִּשְׁאַל יַעֲקֹב וַיֹּאמֶר הַגִּידָה-נָּא שְׁמֶךָ וַיֹּאמֶר לָמָּה זֶּה תִּשְׁאַל לִשְׁמִי וַיְבָרֶךְ אֹתוֹ שָׁם. וַיִּקְרָא יַעֲקֹב שֵׁם הַמָּקוֹם פְּנִיאֵל כִּי-רָאִיתִי אֱלֹהִים פָּנִים אֶל-פָּנִים וַתִּנָּצֵל נַפְשִׁי. (בראשית לב, כד-לא).]]

וְעוֹד יֹאמַר פְּסוּקִים אֵלּוּ (דברי הימים ב, טז, יב) לְגַבֵּי אָסָא מֶלֶךְ יְהוּדָה שֶׁחָלָה בְּרַגְלָיו, וְדָרַשׁ רַק בָּרוֹפְאִים וְלֹא בַּה' וּמֵת בְּחָלְיוֹ, וְכַנֶּאֱמָר שָׁם:

[[וַיֶּחֱלֶא אָסָא... בְּרַגְלָיו עַד-לְמַעְלָה חָלְיוֹ וְגַם-בְּחָלְיוֹ לֹא-דָרַשׁ אֶת-ה' כִּי בָּרֹפְאִים...

אוּלָם הַדּוֹרֵשׁ בַּה' יַחְלִים וְיֵרָפֵא לוֹ.]]

~ סְגֻלָּה שֶׁלֹּא יִתְיָאֵשׁ הַחוֹלֶה בְּחָלְיוֹ

יִזְכֹּר מַעֲשֵׂה חִזְקִיָהוּ הַמֶּלֶךְ, שֶׁבָּא אֵלָיו הַנָּבִיא יְשַׁעְיָה בִּנְבוּאָה מֵה', שֶׁמּוֹת יָמוּת וְלֹא יִחְיֶה וְכַנֶּאֱמָר (ישעיה לח, א-ה): בַּיָּמִים הָהֵם חָלָה חִזְקִיָּהוּ לָמוּת וַיָּבוֹא אֵלָיו יְשַׁעְיָהוּ בֶן-אָמוֹץ הַנָּבִיא וַיֹּאמֶר אֵלָיו כֹּה-אָמַר ה' צַו לְבֵיתֶךָ כִּי מֵת אַתָּה וְלֹא תִחְיֶה.

וְעִם כָּל זֶה לֹא נִתְיָאֵשׁ חִזְקִיָהוּ מִן הָרַחֲמִים, וּבִקֵּשׁ רַחֲמִים וְנִתְרַפֵּא, וְלָכֵן יֹאמַר פְּסוּקִים דִּלְהַלָּן בְּכַוָּנָה וּבֶאֱמוּנָה בַּה' רוֹפֵא חוֹלֵי עַמּוֹ יִשְׂרָאֵל שֶׁאַף שֶׁהָיְתָה נְבוּאָה מֵה' שֶּׁיָּמוּת חִזְקִיָה, בְּכֹחַ הַתְּפִלָּה הָפַךְ הַגְּזֵרָה, וְנוֹסְפוּ לוֹ עוֹד חֲמֵשׁ עֶשְׂרֵה שָׁנָה, וְכַמּוּבָא בַּחֲזַ"ל כָּךְ אָמַר לוֹ חִזְקִיָה לִישַׁעְיָהוּ: כַּלֵּא (כַּנֵּס וְהַחְבֵּא) נְבוּאָתְךָ וְצֵא, כָּךְ מְקֻבְּלָנִי מִבֵּית אָבִי אַבָּא, אֲפִלּוּ חֶרֶב חַדָּה מֻנַּחַת עַל צַוָּארוֹ שֶׁל אָדָם אַל יִתְיָאֵשׁ מִן הָרַחֲמִים.

וְאֵלּוּ הֵם הַפְּסוּקִים:

[["וַיַּסֵּב חִזְקִיָּהוּ פָּנָיו אֶל-הַקִּיר וַיִּתְפַּלֵּל אֶל-ה'. וַיֹּאמַר אָנָּה ה' זְכָר-נָא אֵת אֲשֶׁר הִתְהַלַּכְתִּי לְפָנֶיךָ בֶּאֱמֶת וּבְלֵב שָׁלֵם וְהַטּוֹב בְּעֵינֶיךָ עָשִׂיתִי וַיֵּבְךְ חִזְקִיָּהוּ בְּכִי גָדוֹל. וַיְהִי דְּבַר-ה' אֶל-יְשַׁעְיָהוּ לֵאמֹר. הָלוֹךְ וְאָמַרְתָּ אֶל-חִזְקִיָּהוּ כֹּה-אָמַר ה' אֱלֹקֵי דָּוִד אָבִיךָ שָׁמַעְתִּי אֶת-תְּפִלָּתֶךָ רָאִיתִי אֶת-דִּמְעָתֶךָ הִנְנִי יוֹסִף עַל-יָמֶיךָ חֲמֵשׁ עֶשְׂרֵה שָׁנָה.]]

~ סְגֻלָּה לִכְבַד פֶּה וּמְגַמְגֵּם

רֵאשִׁית יִתְחַזֵּק בִּדְבַר ה' לְמֹשֶׁה כְּשֶׁטָּעַן: כְּבַד פֶּה וּכְבַד לָשׁוֹן אָנֹכִי, וְעָנָהוּ ה': מִי שָׂם פֶּה לָאָדָם אוֹ מִי-יָשׂוּם אִלֵּם אוֹ חֵרֵשׁ אוֹ פִקֵּחַ אוֹ עִוֵּר הֲלֹא אָנֹכִי ה', וּבָא ה' לוֹמַר לוֹ בָּזֶה, אִם תִּתְפַּלֵּל לְפָנַי וּתְבַקֵּשׁ עַל כְּבֵדוּת פִּיךָ מִיָּד אֶעֱנֶךָּ [שֶׁכֵּן פִּי' הָרַמְבַּ"ן מַדּוּעַ בֶּאֱמֶת לֹא רִפְּאָהוּ ה' לְמֹשֶׁה? מִפְּנֵי שֶׁלֹּא בִּקֵּשׁ הוּא עַל עַצְמוֹ].

וְיֹאמַר פְּסוּקִים אֵלּוּ בְּכַוָּנָה וּבֶאֱמוּנָה בַּה' שֶׁבְּיָדוֹ לְמַהֵר לְשׁוֹן הָאָדָם לְדַבֵּר בִּמְרוּצָה וּבְחִתּוּךְ הָאוֹתִיּוֹת:

[["ה' שְׂפָתַי תִּפְתָּח וּפִי יַגִּיד תְּהִלָּתֶךָ" (תהלים נא, יז)

וַיֹּאמֶר משֶׁה אֶל-ה' בִּי ה' לֹא אִישׁ דְּבָרִים אָנֹכִי גַּם מִתְּמוֹל גַּם מִשִּׁלְשֹׁם גַּם מֵאָז דַּבֶּרְךָ אֶל-עַבְדֶּךָ כִּי כְבַד-פֶּה וּכְבַד לָשׁוֹן אָנֹכִי. וַיֹּאמֶר ה' אֵלָיו מִי שָׂם פֶּה לָאָדָם אוֹ מִי-יָשׂוּם אִלֵּם אוֹ חֵרֵשׁ אוֹ פִקֵּחַ אוֹֹ עִוֵּר הֲלֹא אָנֹכִי ה'. וְעַתָּה לֵךְ וְאָנֹכִי אֶהְיֶה עִם-פִּיךָ וְהוֹרֵיתִיךָ אֲשֶׁר תְּדַבֵּר" (שמות ד, פסוקים י-יב).]]

וְעוֹד יִתְחַזֵּק מֵהַמַּעֲשֶׂה הַמּוּבָא בַּגְּמָרָא (חגיגה ג' ע"א) וְיֹאמְרוֹ בְּפִיו:

[[מַעֲשֶׂה בִּשְׁנֵי אִלְּמִים שֶׁהָיוּ דָּרִים בִּשְׁכוּנָתוֹ שֶׁל רַבֵּנוּ הַק', שֶׁלְּעוֹלָם כַּאֲשֶׁר הָיָה רַבֵּנוּ הק' נִכְנָס לְבֵית הַמִּדְרָשׁ הָיוּ עוֹלִים הֵמָּה וְיוֹשְׁבִים לְפָנָיו וְנָדִים לוֹ בְּראֹשָׁם כְּאִלּוּ וּמְבִינִים דִּבְרֵי הַתּוֹרָה שֶּׁאָמַר, וְכֵן הָיוּ מְנַעְנְעִים בְּשִׂפְתּוֹתֵיהֶם כְּשֶׁהָיוּ יוֹשְׁבִים לְפָנָיו, בִּקֵּשׁ עֲלֵיהֶם רַבֵּנוּ הק' רַחֲמִים וְהִתְרַפְּאוּ מֵאִלְּמָם, וְנִמְצָא שֶׁהָיוּ בְּקִיאִים וְיוֹדְעִים הֲלָכוֹת, וְסַפְרָא וְסִפְרֵי, וְכָל הַתַּלְמוּד.]]

וּבְכֵן יִתְבּוֹנֵן הַמְגַמְגֵּם וּכְבַד פֶּה, אִם אִלֵּם יֵשׁ בְּכֹחוֹ יִתְבָּרַךְ לְרַפֹּאת עאכו"כ מְגַמְגֵּם שֶׁיֵּשׁ בְּזֶה פָּחוֹת נֵס.

וְעוֹד יֹאמַר בְּפִיו הַמַּעֲשֵׂה הַמּוּבָא בִּירוּשַׁלְמִי (תענית פ"א):

[[מַעֲשֶׂה בְּאָדָם אֶחָד שֶׁהָיָה מְגַמְגֵּם בִּלְשׁוֹנוֹ, בָּא לִפְנֵי רַבִּי יוֹחָנָן, וּשְׁלָחוֹ לְגַבֵּי רַבִּי חֲנִינָא, אָמַר לוֹ, לֵךְ תִּתְחָרֵט וַעֲשֵׂה תְּשׁוּבָה עַל מַה שֶׁחָטָאתָ בִּלְשׁוֹנְךָ וַעֲסֹק בַּתּוֹרָה שֶׁכָּתוּב בָּהּ (משלי טו): מַרְפֵּא לָשׁוֹן עֵץ חַיִּים.]]

וְיִתְחַזֵּק בֶּאֱמוּנָה שֶׁאֵין מַעֲצוֹר לַה' מִלְּהוֹשִׁיעַ וְיִבְטַח בּוֹ - וְיִתְרַפֵּא.

~ סְגֻלָּה לְאִשָּׁה שֶׁנֶּחְסַר לָהּ חָלָב לְהֵנִיק בְּנָהּ

תִּקְרָא הַמַּעֲשֵׂה הַמּוּבָא בַּגְּמָרָא (מסכת שבת נג ע"ב) בְּעִנְיָן זֶה וְתִתְחַזֵּק בֶּאֱמוּנָה שֶׁיִּתֵּן ה' לָהּ חָלָב בְּשֶׁפַע. וְזֶהוּ הַמַּעֲשֵׂה שֶׁתִּקְרָא בֶּאֱמוּנָה וּבְשִׂמְחָה:

[[מַעֲשֵׂה בְּאֶחָד שֶׁמֵּתָה אִשְׁתּוֹ וְהִנִּיחָה לוֹ בֵּן לִינֹק, וְלֹא הָיָה לוֹ שְׂכַר מֵינֶקֶת לִתֵּן, וְנַעֲשָׂה לוֹ נֵס וְנִפְתְּחוּ לוֹ דַּדִּין וְהֵנִיק אֶת בְּנוֹ, וְעוֹד אִיתָא בַּמִּדְרָשׁ (ב"ר פ"ל): מָרְדְּכַי שֶׁגִּדֵּל לְאֶסְתֵּר הַמַּלְכָּה כִּי אֵין לָהּ אָב וְאֵם, וּפַעַם לֹא הָיָה מֵינֶקֶת לְהֵינִיקָהּ, וְהֵינִיקָהּ הוּא מֵחֲלָבוֹ שֶׁלּוֹ, וְכִלְשׁוֹן הַמִּשְׁנָה (שבת) ר"ש בֶּן אֶלְעָזָר אוֹמֵר: "חֲלֵב הַזָּכָר טָהוֹר".]]

וּבְכֵן תִּתְבּוֹנֵן אִם מִזָּכָר יֵשׁ בִּיכֹלֶת ה' לְהוֹצִיא חָלָב עאכו"כ שֶׁבְּדֶרֶךְ טֶבַע - מֵאִשָּׁה יוֹצִיא אִם תִּתְפַּלֵּל לַה' וְתִתְחַזֵּק בֶּאֱמוּנָתָהּ.

וְעוֹד תִּזְכֹּר נִסֵּי מִצְרַיִם שֶׁהוֹצִיא הָקָּבָּ"ה לַתִּינוֹקוֹת שֶׁהֶחְבִּיאוּ בנ"י בַּשָּׂדוֹת מִפְּנֵי הַמִּצְרִים - דְּבַשׁ וְחָלָב מִסֶּלַע כַּמּוּבָא בַּמִּדְרָשׁ (ילקוט שמעני סז, ועוד שמו"ר פ"א ועוד סוטה י"א) וְתִקְרָא מִדְרָשׁ זֶה בַּהִתְלַהֲבוּת וּבְכַוָּנָה:

[[וַיְהִי מֵהַיּוֹם הַהוּא וְהָלְאָה בְּעֵת לֶדֶת נְשֵׁי יִשְׂרָאֵל, וַתֵּצֶאנָה הַנָּשִׁים לַשָּׂדֶה לָלֶדֶת שָׁמָּה, וַתֵּלַדְנָה בַּשָּׂדֶה, וַתַּעֲזֹבְנָה אֶת יַלְדֵיהֶן הַיִלּוֹדִים לָהֶם שָׁם עַל פְּנֵי הַשָּׂדֶה, וַיָּשׁוּבוּ אֶל בָּתֵּיהֶם מִפְּנֵי הַגְּזֵרָה, וְהָקָּבָּ"ה אֲשֶׁר נִשְׁבַּע לַאֲבוֹתֵיהֶם לְהַרְבּוֹתָם, שָׁלַח לָהֶם מַלְאָךְ מִמְּשָׁרְתָיו אֲשֶׁר בַּשָּׁמַיִם לְרָחֲצָם לְאֵלּוּ הַתִּינוֹקוֹת שֶׁנּוֹלְדוּ וְהֻשְׁלְכוּ בַּשָּׂדֶה, וְלָסוּךְ אוֹתָם וּלְמָשְׁחָם בַּשֶּׁמֶן, וּלְהָחֵם לָהֶם, וְנָתַן הַבּוֹרֵא בְּיַד אוֹתוֹ מַלְאָךְ שְׁתֵּי חֶלְקֵי אֲבָנִים, מִן הָאַחַת הָיוּ הַתִּינוֹקוֹת יוֹנְקִים חָלָב, וּמִן הַשֵּׁנִית דְּבַשׁ, וְגַם שַׂעֲרוֹת ראֹשָׁם הָיָה מְגַדֵּל עַד שֶׁיְּכַסּוּם עַד בִּרְכֵּיהֶם לְמַעַן יִתְכַּסּוּ וְיֵחַם לָהֶם, וְכָךְ הָיָה שׁוֹמְרָם עַד שֶׁגָּדְלוּ וּבָאוּ לְחֵיק הוֹרֵיהֶם.]]

~ סְגֻלָּה לַפּוֹחֵד מֵהַמָּוֶת

לַפּוֹחֵד מֵהַמָּוֶת מֵאֵיזֶה סִבָּה שֶׁהִיא, יֵדַע שֶׁגַּם אִם נִגְזְרָה גְּזֵרָה הַקָבָּ"ה מְבַטְּלָהּ בְּכֹחַ הַתְּפִלָּה, שֶׁכֵּן מָצִינוּ בְּחִזְקִיָּה שֶׁבָּא לוֹ יְשַׁעְיָה בִּנְבוּאָה שֶׁיָּמוּת, וּכְשֶׁהֵסֵב פָּנָיו אֶל הַקִּיר וְהִתְפַּלֵּל מִקִּירוֹת לִבּוֹ הוֹסִיף לוֹ ה' חֲמֵשׁ עֶשְׂרֵה שָׁנִים.

וְעוֹד יִקְרָא מַעֲשֶׂה דִּלְהַלָּן הַמּוּבָא בַּגְּמָרָא (ירושלמי ר"ה פ"ב) וְיִתְבּוֹנֵן הֵיאַךְ הַקָבָּ"ה מַאֲרִיךְ חַיִּים גַּם לְאַחַר הַגְּזֵרָה:

[[רַב כַּהֲנָא הָיָה מַאֲרִיךְ בִּתְפִלָּתוֹ, וְעָמַד אֲחוֹרֵי רַבִּי חִיָּיא, וְהִמְתִּין לוֹ רַבִּי חִיָּיא עַד שֶׁיְּסַיֵּם תְּפִלָּתוֹ, וְאָמַר לוֹ רַבִּי חִיָּיא מַדּוּעַ הִנְּךָ מַאֲרִיךְ כָּל כָּךְ בִּתְפִלָּתְךָ. הֵשִׁיב לוֹ רַב כַּהֲנָא, אֲנִי מִבֵּית עֵלִי שֶׁנֶּאֱמַר עֲלֵיהֶם (שמואל א' ב'): "מַרְבִּית בֵּיתְךָ יָמוּתוּ אֲנָשִׁים" כְּלוֹמַר שֶׁנִּתְקַלְּלוּ לָמוּת צְעִירִים, וְדָרְשׁוּ חֲזַ"ל מֵהַפָּסוּק (שמואל א, ג): אִם-יִתְכַּפֵּר עֲוֹן בֵּית-עֵלִי בְּזֶבַח וּבְמִנְחָה עַד-עוֹלָם, בְּזֶבַח וּבְמִנְחָה אֵינוֹ מִתְכַּפֵּר לוֹ, אֲבָל מִתְכַּפֵּר לוֹ בִּתְפִלָּה, וּלְכָךְ מַאֲרִיךְ אֲנִי בַּתְּפִלָּה, וּכְשֶׁשָּׁמַע זֹאת רַבִּי חִיָּיא הִתְפַּלֵּל עַל רַב כַּהֲנָא שֶׁיַּאֲרִיךְ יָמִים, וְזָכָה לְשֵׂיבָה טוֹבָה עַד שֶׁנַּעֲשׂוּ צִפָּרְנָיו אֲדֻמִּים כְּצִפָּרְנֵי הַתִּינוֹק.]]

וְעוֹד יִקְרָא מַעֲשֶׂה הַבָּא מֵעִנְיָן הַנִּזְכָּר הַמּוּבָא בַּגְּמָרָא (ר"ה יח):

[[מִשְׁפָּחָה אַחַת הָיְתָה בִּירוּשָׁלַיִם שֶׁהָיוּ מֵתִים בְּנֵי שְׁמוֹנֶה עֶשְׂרֵה שָׁנָה, וּבָאוּ וְהוֹדִיעוּ לְרַבִּי יוֹחָנָן בֶּן זַכַּאי, אָמַר לָהֶם שֶׁמָּא מִבֵּית עֵלִי אַתֶּם שֶׁנֶּאֱמַר בָּהֶם: "מַרְבִּית בֵּיתְךָ יָמוּתוּ אֲנָשִׁים", - לְכוּ וְעִסְקוּ בַּתּוֹרָה וַחֲיוּ, וְעָסְקוּ בַּתּוֹרָה וְחָיוּ, וְהָיוּ קוֹרְאִין אוֹתָם מִשְׁפַּחַת רַבִּי יוֹחָנָן עַל שֵׁם רַבִּי יוֹחָנָן בֶּן זַכַּאי.]]

וּבְכָךְ שֶׁיְּחַזֵּק הָאֱמוּנָה בְּלִבּוֹ וְיַשְׁלִיךְ עַצְמוֹ עַל ה' וְרַחֲמָיו - יוּסַר מַר הַמָּוֶת מִמֶּנּוּ.

~ סְגֻלָּה לַיּוֹשֵׁב בְּבֵית הַכֶּלֶא

יִתְחַזֵּק לִסְבֹּל בֶּאֱמוּנָה אֶת אֲשֶׁר נִגְזַר עָלָיו, וְיֵדַע שֶׁכָּל אֲשֶׁר נִגְזַר עָלָיו מִלְּמַטָּה זֶהוּ כְּפִי אֲשֶׁר נִגְזַר מִלְּמַעְלָה, שֶׁכֵּן לֵב מְלָכִים וְשָׂרִים בְּיַד ה', וְיִכָּנַע לִגְזֵרַת ה' וְלֹא יִתְמָרֵד בְּכֹחַ נֶגֶד גְּזֵרַת ה'. וּכְכָל שֶׁיִּתְחַזֵּק בֶּאֱמוּנָה יִתֵּן ה' חִנּוֹ בְּעֵינֵי סוֹהֲרָיו, וּבְעֵינֵי כָּל הָאֲסִירִים הַיּוֹשְׁבִים עִמּוֹ, וּכְמוֹ שֶׁאֵרַע לְיוֹסֵף הַצַּדִּיק שֶׁיָּשַׁב בְּבֵית הַסֹּהַר י"ב שָׁנָה, וּבְמֶשֶׁךְ אוֹתָם שָׁנִים הֶחְזִיק בְּתֻמָּתוֹ בַּה' וְלֹא זָז בִּטְחוֹנוֹ מֵה' כָּל מֶשֶׁךְ יְשִׁיבָתוֹ, וּבִגְלָל כֵּן הִצְלִיחַ שָׁם בַּכֹּל.

וּכְשֶׁיִּתְחַזֵּק בֶּאֱמוּנָה וְיַמְתִּין בְּסַבְלָנוּת לִישׁוּעַת ה', תָּבוֹא לוֹ יְשׁוּעָה פִּתְאֹם מִמָּקוֹם בִּלְתִּי צָפוּי כְּלָל, וּכְמוֹ שֶׁאֵרַע לְיוֹסֵף שֶׁהֱרִיצוּהוּ מִן הַבּוֹר בְּדֶרֶךְ פֶּלֶא זֶה שֶׁהֵבִיא הָקָּבָּ"ה חֲלוֹם מַטְרִיד לְפַרְעֹה וּפָתַר לוֹ יוֹסֵף חֲלוֹמוֹ.

וּכְמוֹ כֵן אַבְרָהָם אָבִינוּ יָשַׁב בְּבֵית כֶּלֶא עֶשֶׂר שָׁנִים, עַל אֲשֶׁר לָחַם עִם נִמְרוֹד שֶׁהָיָה מַמְרִיד לע"ז וְלָחַם עִמּוֹ אַבְרָהָם לְפַרְסֵם הָאֱמוּנָה, וְהִשְׁלִיכוֹ נִמְרוֹד בְּבֵית הַסֹּהַר וּמוּבָא בְּסֵפֶר "שֵׁבֶט מוּסָר" מֵעִנְיַן תּוֹלְדוֹת אַבְרָהָם בְּזֶה שֶׁכַּאֲשֶׁר נְתָנוֹ נִמְרוֹד בְּבֵית הַסֹּהַר, הִתְפַּלֵּל אַבְרָהָם לַה' שֶׁיַּצִּילֵהוּ וְשָׁלַח לוֹ הַמַּלְאָךְ גַּבְרִיאֵל וְהֵבִיא לוֹ לְשָׁם מַיִם וְכָל מִינֵי מַאֲכָלִים טוֹבִים, וְלֹא יָכֹל לוֹ נִמְרוֹד בְּכָל מִינֵי אֳפָנִים שֶׁרָצָה לְאַבְּדוֹ.

וּכְמוֹ כֵן יִזְכֹּר בְּלִיעַת הַדָּג שֶׁבָּלַע לְיוֹנָה הַנָּבִיא, וְהָיָה שָׁם כָּלוּא בִּמְעֵי הַדָּג שְׁלֹשָׁה יָמִים וּשְׁלֹשָׁה לֵילוֹת, וּמִשָּׁם קָרָא לַשֵּׁם וְהִצִּילוֹ.

לָכֵן זֶה הַנֶּאֱסָר בְּבֵית כִּלְאוֹ, יֵדַע שֶׁכָּךְ גְּזֵרַת ה' עָלָיו, וְגַם כַּאֲשֶׁר נִדְמֶה לוֹ שֶׁהֶעֱנִישׁוּהוּ שֶׁלֹּא בְּצֶדֶק, אָמְנָם זֶהוּ בְּצֶדֶק מִצַּד גְּזֵרַת ה', וּכְשֶׁיְּקַבֵּל זֹאת בְּסַבְלָנוּת וּבֶאֱמוּנָה יֻמְתַּק הַדִּין מֵעָלָיו, וְעוֹד לְפָחוֹת בֶּאֱמוּנָה זוֹ יְהֵא שָׁרוּי בְּבֵית מַאֲסָרוֹ בִּמְנוּחָה וְרֹגַע וְלֹא בְּכַעַס וְרֹגֶז, וְיִרְאֶה נֵס וָפֶלֶא בְּהַצָּלָתוֹ הַפִּתְאוֹמִית.

וּלְכָךְ זֶה הַיּוֹשֵׁב בְּבֵית הַכֶּלֶא יֹאמַר פְּסוּקִים דִּלְהַלָּן בְּכַוָּנָה בֶּאֱמוּנָה וּבִטָּחוֹן בַּה' שֶׁיּוֹשִׁיעוֹ וְיַרְגִּיעוֹ בְּבֵית כִּלְאוֹ, וְכֵן שֶׁיּוֹצִיאֶנּוּ בִּמְהֵרָה. וְאֵלּוּ הַפְּסוּקִים:

[[(בראשית לט, כא): וַיְהִי ה' אֶת-יוֹסֵף וַיֵּט אֵלָיו חָסֶד וַיִּתֵּן חִנּוֹ בְּעֵינֵי שַׂר בֵּית-הַסֹּהַר. וַיִּתֵּן שַׂר בֵּית-הַסֹּהַר בְּיַד-יוֹסֵף אֵת כָּל-הָאֲסִירִם אֲשֶׁר בְּבֵית הַסֹּהַר וְאֵת כָּל-אֲשֶׁר עֹשִׂים שָׁם הוּא הָיָה עֹשֶׂה, אֵין שַׂר בֵּית-הַסֹּהַר רֹאֶה אֶת-כָּל-מְאוּמָה בְּיָדוֹ בַּאֲשֶׁר ה' אִתּוֹ וַאֲשֶׁר-הוּא עֹשֶׂה ה' מַצְלִיחַ.]]

וְעוֹד יֹאמַר (שם, מא, פסוק יד):

[["וַיִּשְׁלַח פַּרְעֹה וַיִּקְרָא אֶת-יוֹסֵף וַיְרִיצֻהוּ מִן-הַבּוֹר וַיְגַלַּח וַיְחַלֵּף שִׂמְלֹתָיו וַיָּבֹא אֶל-פַּרְעֹה".]]

וְעוֹד יֹאמַר שָׁם פְּסוּקִים מ-מד:

[["אַתָּה תִּהְיֶה עַל-בֵּיתִי וְעַל-פִּיךָ יִשַּׁק כָּל-עַמִּי רַק הַכִּסֵּא אֶגְדַּל מִמֶּךָּ. וַיֹּאמֶר פַּרְעֹה אֶל-יוֹסֵף רְאֵה נָתַתִּי אֹתְךָ עַל כָּל-אֶרֶץ מִצְרָיִם. וַיָּסַר פַּרְעֹה אֶת-טַבַּעְתּוֹ מֵעַל יָדוֹ וַיִּתֵּן אֹתָהּ עַל-יַד יוֹסֵף וַיַּלְבֵּשׁ אֹתוֹ בִּגְדֵי-שֵׁשׁ וַיָּשֶׂם רְבִד הַזָּהָב עַל-צַוָּארוֹ. וַיַּרְכֵּב אֹתוֹ בְּמִרְכֶּבֶת הַמִּשְׁנֶה אֲשֶׁר-לוֹֹ וַיִּקְרְאוּ לְפָנָיו אַבְרֵךְ וְנָתוֹן אֹתוֹ עַל כָּל-אֶרֶץ מִצְרָיִם. וַיֹּאמֶר פַּרְעֹה אֶל-יוֹסֵף אֲנִי פַרְעֹה וּבִלְעָדֶיךָ לֹא-יָרִים אִישׁ אֶת-יָדוֹ וְאֶת-רַגְלוֹ בְּכָל-אֶרֶץ מִצְרָיִם".]]

וְעוֹד יֹאמַר פְּסוּקִים בַּנָּבִיא "יוֹנָה", פֶּרֶק ב' פְּסוּקִים א-יא:

[["וַיְמַן ה' דָּג גָּדוֹל לִבְלֹעַ אֶת-יוֹנָה וַיְהִי יוֹנָה בִּמְעֵי הַדָּג שְׁלשָׁה יָמִים וּשְׁלשָׁה לֵילוֹת. וַיִּתְפַּלֵּל יוֹנָה אֶל-ה' אֱלֹקָיו מִמְּעֵי הַדָּגָה. וַיֹּאמֶר קָרָאתִי מִצָּרָה לִי אֶל-ה' וַיַּעֲנֵנִי מִבֶּטֶן שְׁאוֹל שִׁוַּעְתִּי שָׁמַעְתָּ קוֹלִי. וַתַּשְׁלִיכֵנִי מְצוּלָה בִּלְבַב יַמִּים וְנָהָר יְסֹבְבֵנִי כָּל-מִשְׁבָּרֶיךָ וְגַלֶּיךָ עָלַי עָבָרוּ. וַאֲנִי אָמַרְתִּי נִגְרַשְׁתִּי מִנֶּגֶד עֵינֶיךָ אַךְ אוֹסִיף לְהַבִּיט אֶל-הֵיכַל קָדְשֶׁךָ. אֲפָפוּנִי מַיִם עַד-נֶפֶשׁ תְּהוֹם יְסֹבְבֵנִי סוּף חָבוּשׁ לְרֹאשִׁי. לְקִצְבֵי הָרִים יָרַדְתִּי הָאָרֶץ בְּרִחֶיהָ בַעֲדִי לְעוֹלָם וַתַּעַל מִשַּׁחַת חַיַּי ה' אֱלֹהָי. בְּהִתְעַטֵּף עָלַי נַפְשִׁי אֶת-ה' זָכָרְתִּי וַתָּבוֹא אֵלֶיךָ תְּפִלָּתִי אֶל-הֵיכַל קָדְשֶׁךָ. מְשַׁמְּרִים הַבְלֵי-שָׁוְא חַסְדָּם יַעֲזֹבוּ. וַאֲנִי בְּקוֹל תּוֹדָה אֶזְבְּחָה-לָּךְ אֲשֶׁר נָדַרְתִּי אֲשַׁלֵּמָה יְשׁוּעָתָה לַה'. וַיֹּאמֶר ה' לַדָּג וַיָּקֵא אֶת-יוֹנָה אֶל-הַיַּבָּשָׁה".]]

~ סְגֻלָּה לִקְנִיַּת אוֹ מְכִירַת דִּירָה

יַאֲמִין שֶׁקְּנִיַּת אוֹ מְכִירַת דִּירָה הוּא דּוֹמֶה לְעִנְיֵן זִוּוּג, דִּכְשֵׁם שֶׁמַּכְרִיזִין אִשָּׁה פְּלוֹנִית לִפְלוֹנִי כָּךְ מַכְרִיזִין בַּיִת פְּלוֹנִי לִפְלוֹנִי כַּמּוּבָא בַּחֲזַ"ל (סוטה ב' ע"א), וְיִתְחַזֵּק בֶּאֱמוּנָה שֶׁכָּל הָעִכּוּבִים הֵמָּה לְנִסָּיוֹן, לְנַסּוֹתוֹ הֵיאַךְ יְקַבֵּל סֵבֶל זֶה בְּאַהֲבָה, וְיֵדַע שֶׁאֵין מַעֲצוֹר לַה' מִלְּהוֹשִׁיעוֹ וּלְהָבִיא לוֹ קוֹנֶה לְדִירָתוֹ שֶׁתִּמְצָא הַדִּירָה חֵן בְּעֵינָיו, שֶׁכֵּן זֶה אֲשֶׁר נִגְזַר עָלָיו לִיקַח בַּיִת זֶה - מִיָּד יַעֲשֶׂה ה' שֶׁתִּמְצָא הַדִּירָה חֵן בְּעֵינָיו וְיִרְאֶה רַק הַטּוֹב שֶׁבָּהּ וְיִתְעַלֵּם מֵהַמּוּמִין שֶׁבָּהּ וְיִקָּחֶנָּה, וְכֵן כַּאֲשֶׁר יַגִּיעַ הַזְּמַן שֶׁיִּמְצָא הוּא דִּירָה לִקְנוֹתָהּ מִיָּד יַמְצִיא לוֹ ה' דִּירָה שֶׁתִּמְצָא חֵן בְּעֵינָיו, אֶלָּא שֶׁהָעַכָּבָה לְטוֹבָה לְיַסְּרוֹ וּלְנַסּוֹתוֹ, וּכְשֶׁיַּאֲמִין שֶׁהַכֹּל מֵאֵת ה' וְיִבְטַח בּוֹ יַמְשִׁיךְ עָלָיו חֶסֶד וִיזָרֵז יְשׁוּעָתוֹ.

וּכְמוֹ שֶׁכֵּן רוֹאִים אָנוּ בְּעֵינֵינוּ שֶׁכָּל הַמִּתְעַכְּבִים - לְבַסּוֹף מוֹכְרִים וְקוֹנִים, כָּךְ שֶׁכָּל הָעַכָּבָה לְטוֹבָה.

וְאִם נִתְבָּרֵר לוֹ שֶׁאֲחֵרִים הִקְדִּימוּהוּ וְקָנוּ דִּירָה שֶׁלְּדַעְתּוֹ הָיְתָה מַתְאִימָה לוֹ, לֹא יִצְטַעֵר כְּלָל, וְיַאֲמִין שֶׁאֵין חֵפֶץ ה' שֶׁתְּהֵא דִּירָה זוֹ מַגִּיעָה לוֹ, שֶׁכֵּן אִלּוּ הָיָה חֵפֶץ ה' בְּדִירָה זוֹ שֶׁתְּהֵא מַגַּעַת לוֹ - לֹא הָיָה שׁוּם אָדָם בָּעוֹלָם יָכוֹל לִטְּלָהּ, שֶׁכֵּן אֵין אָדָם נוֹגֵעַ בַּמּוּכָן לַחֲבֵרוֹ בִּמְאוּמָה.

וּכְשֶׁכָּךְ יַאֲמִין יְקַבֵּל בִּמְהֵרָה אֶת הַטּוֹב בֶּאֱמֶת עֲבוּרוֹ.

וְשָׁמַעְתִּי לִפְנֵי שָׁנִים בְּשֵׁם אָדָם גָּדוֹל בַּתּוֹרָה וּבַחֲסִידוּת זַצַ"ל, שֶׁאָמַר שֶׁהַסִּבָּה שֶׁיֶּשְׁנָם הַיּוֹם קְשָׁיִים גְּדוֹלִים בְּדִירוֹת כַּמָּצוּי בְּיָמֵינוּ וּבְיוֹתֵר בְּאֶרֶץ יִשְׂרָאֵל, הוּא מִפְּנֵי שביהמ"ק חָרֵב, וְהַשְּׁכִינָה הַק' לְלֹא בַּיִת, אֲזַי כְּדֵי שֶׁנִּתְעוֹרֵר לִזְכֹּר בְּצַעֲרָהּ סוֹבְלִים גַּם אָנוּ בְּאוֹתוֹ סֵבֶל, וְדַיּוֹ לָעֶבֶד לִהְיוֹת כְּרַבּוֹ, לָכֵן כְּשֶׁסּוֹבֵל מֵעִנְיַן קְנִיַּת אוֹ מְכִירַת אוֹ הַשְׂכָּרַת בַּיִת, יִזְכֹּר שֶׁהַשְּׁכִינָה כְּמוֹ כֵן לְלֹא בַּיִת וִישַׁתֵּף עַצְמוֹ בְּצַעֲרָהּ, וְאָז יִזְכֶּה לְנֶחָמָה פֻּרְתָּא שֶׁיִּמְצָא בֵּיתוֹ כִּרְצוֹנוֹ.

וְעוֹד יְחַזֵּק אֱמוּנָתוֹ בַּה' שֶׁבְּיָדוֹ לְהַמְצִיא לְכָל בְּרִיָּה מַחֲסֶה וְצֵל מִפְּנֵי הַחַמָּה וּמִפְּנֵי הַגְּשָׁמִים, וּבְיוֹתֵר שֶׁכֵּן הִמְצִיא לְעַם יִשְׂרָאֵל בַּמִּדְבָּר עַנְנֵי כָּבוֹד לְהַצִּילָם מִשָּׁרָב וְגֶשֶׁם,

וְיֹאמַר פְּסוּקִים דִּלְהַלָּן בְּהִתְבּוֹנְנוּת וּבֶאֱמוּנָה וְיִתְפַּלֵּל לַה' שֶׁיַּעַזְרוֹ אַחַר שֶׁבְּיָדוֹ ית' אֵין מַעֲצוֹר מִלְּהוֹשִׁיעוֹ כָּרֶגַע:

[["בַּסֻּכֹּת תֵּשְׁבוּ שִׁבְעַת יָמִים כָּל-הָאֶזְרָח בְּיִשְׂרָאֵל יֵשְׁבוּ בַּסֻּכֹּת. לְמַעַן יֵדְעוּ דֹרֹתֵיכֶם כִּי בַסֻּכּוֹת הוֹשַׁבְתִּי אֶת-בְּנֵי יִשְׂרָאֵל בְּהוֹצִיאִי אוֹתָם מֵאֶרֶץ מִצְרָיִם" (ויקרא כג, מב-מג).]]

[["וַיְמַן ה'-אֱלֹקִים קִיקָיוֹן וַיַּעַל מֵעַל לְיוֹנָה לִהְיוֹת צֵל עַל-רֹאשׁוֹ לְהַצִּיל לוֹ מֵרָעָתוֹ וַיִּשְׂמַח יוֹנָה עַל-הַקִּיקָיוֹן שִׂמְחָה גְדוֹלָה" (יונה ד, ו).]]

[["גַּם צִפּוֹר מָצְאָה בַיִת וּדְרוֹר קֵן לָהּ" (תהילים פד, ד).]]

[["יִשְׂבְּעוּ עֲצֵי ה' אַרְזֵי לְבָנוֹן אֲשֶׁר נָטָע. אֲשֶׁר-שָׁם צִפֳּרִים יְקַנֵּנוּ חֲסִידָה בְּרוֹשִׁים בֵּיתָהּ. הָרִים הַגְּבֹהִים לַיְּעֵלִים סְלָעִים מַחְסֶה לַשְׁפַנִּים". (תהלים קד, טז-יח).]]

[["מַה טּוֹבוּ אֹהָלֶיךָ יַעֲקֹב מִשְׁכְּנוֹתֶיךָ יִשְׂרָאֵל".]]

~ סְגֻלָּה לְמִי שֶׁיָּצָא בְּנוֹ לְתַרְבּוּת רָעָה

לְצַעֲרֵנוּ נִתְקַיְּמָה בְּיָמֵינוּ הַקְּלָלָה הַנּוֹרָאָה שֶׁל עִקְּבוֹת מְשִׁיחָא חֻצְפָּא יִסְגֵּי, בֵּן קָם בְּאָבִיו, בַּת קָמָה בְּאִמָּהּ, אוֹיְבֵי אִישׁ אַנְשֵׁי בֵּיתוֹ, וְרַבִּים וְטוֹבִים יוֹצְאִים מִבְּנֵיהֶם אוֹ מִבְּנוֹתֵיהֶם לְתַרְבּוּת רָעָה.

חַיָּבִים הָאָב וְהָאֵם לְהַאֲמִין שֶׁזּוֹ גְּזֵרָה שֶׁנִּגְזְרָה מֵאֵת ה', וּמֵחוֹבָתָם רַק לְקָרֵב אֶת הַבֵּן וְהַבַּת, וְלֹא לָבֹא עֲלֵיהֶם בְּרִיתְחָא וְכַעַס, וּבְרֹב הַמִּקְרִים הַכַּעַס וְהָרִיתְחָא שֶׁלָּנוּ עַל בָּנֵינוּ וּבְנוֹתֵינוּ הוּא מִפְּנֵי הַכָּבוֹד הָאִישִׁי, הַמִּשְׁפַּחְתִּי, הַקְּהִלָּתִי, הַסְּבִיבָתִי וְכַיּוֹצֵא, וּבְוַדַּאי שֶׁאֵין הוֹגֵן שֶׁבְּשֶׁל כָּךְ נָקוּם לְהִלָּחֵץ וְלִלְחֹץ מַה שֶּׁבְּרֹב הַמִּקְרִים הַתּוֹצָאוֹת שֶׁל הַלַּחַץ הֲפוּכוֹת לְגַמְרֵי, וְהַמַּצָּב נִהְיֶה גָּרוּעַ יוֹתֵר.

עָלֵינוּ לִיקַח זֹאת בֶּאֱמוּנָה, וּלְרַחֵם עֲלֵיהֶם שֶׁכֵּן בִּצְעִירוּתָם קֹדֶם שֶׁנִּפְקְחוּ עֵינֵיהֶם לָדַעַת טוֹב וְרַע כְּבָר נָפַל עֲלֵיהֶם רֻגְזוֹ שֶׁל שָׂטָן לְהַפִּילָם בֵּין צִפָּרְנָיו, וּמַה יַעֲשֶׂה הַבֵּן וְלֹא יֶחֱטָא, עָלֵינוּ לֹא לְהַאֲשִׁים עַצְמֵנוּ וְלֹא לְהַאֲשִׁים אוֹתָם, רַק לְקָרְבָם בְּנֹעַם עַד כַּמָּה שֶׁאֶפְשָׁר, וְלִתֵּן לָהֶם חֹם וְאַהֲבָה וּבְכָךְ יִתְבַּיְּשׁוּ לַעֲשׂוֹת כְּכָל הָעוֹלֶה עַל רוּחָם.

וּבְעִקָּר יֵשׁ לָנוּ לְהִתְפַּלֵּל עֲלֵיהֶם מִקִּירוֹת לִבֵּנוּ שֶׁיָּשִׁיב ה' אֵלָיו אֶת לִבָּם הַתּוֹעֶה וִיחַדֵּשׁ בְּקִרְבָּם רוּחַ נְכוֹנָה לְעָבְדוֹ, וְזוֹ צְרִיכָה לִהְיוֹת גִּישַׁת הַמַּאֲמִין לְתוֹפָעָה זוֹ, וּבְכָךְ יְהֵא רָגוּעַ וְשָׁלֵו וְיִרְאֶה לִפְתֹּר בְּעָיָה זוֹ כְּכָל בְּעָיָה רוּחָנִית אַחֶרֶת שֶׁאֵינָהּ נִפְתֶּרֶת בְּזַעַם וּבְכַעַס וְעַצְבָּנוּת, אֶלָּא בֶּאֱמוּנָה וּבְסַבְלָנוּת.

וְרוֹאִים בְּחוּשׁ שֶׁזּוֹ גְּזֵרַת שָׁמַיִם וְאֵין יַד אָדָם אֲשֵׁמָה בַּדָּבָר, שֶׁכֵּן הִנֵּה טוֹבִים וְצַדִּיקִים יוֹצְאִים מִבָּתֵּיהֶם בָּנִים וּבָנוֹת לְתַרְבּוּת רָעָה, וְכִי טוֹבִים אֵלֶּה מֵחִזְקִיָה שֶׁרָאָה ברוה"ק שֶׁבָּנָיו יִהְיוּ רְשָׁעִים, הֲרֵי שֶׁנִּגְזַר הַדָּבָר מֵרֹאשׁ, וְכִי טוֹבִים אֵלֶּה מֵרִבְקָה שֶׁמֵּרֹאשׁ הוּגַד לָהּ שְׁנֵי גּוֹיִים בְּבִטְנֵךְ וְכַיּוֹצֵא, הַמַּאֲמִין בַּה' בֶּאֱמֶת, יֵדַע, אֵין דַּרְכָּהּ שֶׁל תּוֹרָה אֶלָּא בְּנֹעַם, וּלְכָךְ עָלֵינוּ לְסַלֵּק אֶת נְגִיעוֹתֵינוּ הָאִישִׁיּוֹת וְלַעֲבֹד עִם בָּנֵינוּ וּבְנוֹתֵינוּ בְּדַרְכֵי נֹעַם שֶׁכֵּן אֵין דֶּרֶךְ אַחֶרֶת, וּמִתּוֹךְ אֱמוּנָה, כְּנִיעָה, וּתְפִלָּה נַצְלִיחַ לַהֲשִׁיבָם, שֶׁכֵּן רַבּוֹת פְּעָמִים נִגְזַר עָלֵינוּ זֹאת דַּוְקָא כְּדֵי שֶׁנִּכָּנַע לַה', אֲזַי בְּהַכְנָעָה אֲמִתִּית נַעֲשֶׂה אֶת הַמֻּטָּל עָלֵינוּ, וְאָז יְרַחֵם ה' וְיַעֲשֶׂה אֶת שֶׁלּוֹ לְהָשִׁיב לִבָּם אֵלָיו.

וְיֹאמַר פְּסוּקִים דִּלְהַלָּן הַמְחַזְּקִים שֶׁאֵין לְהִתְיָאֵשׁ וַעֲתִידִין הַבָּנִים לַחֲזֹר בִּתְשׁוּבָה, וְיֹאמְרֵם בְּשִׂמְחָה וּבֶאֱמוּנָה וּבְתִקְוָה שֶׁיָּשִׁיב ה' לִבָּם בִּתְשׁוּבָה בִּמְהֵרָה:

[["קוֹל בְּרָמָה נִשְׁמָע נְהִי בְּכִי תַמְרוּרִים רָחֵל מְבַכָּה עַל-בָּנֶיהָ מֵאֲנָה לְהִנָּחֵם עַל-בָּנֶיהָ כִּי אֵינֶנּוּ. כֹּה אָמַר ה' מִנְעִי קוֹלֵךְ מִבֶּכִי וְעֵינַיִךְ מִדִּמְעָה כִּי יֵשׁ שָׂכָר לִפְעֻלָּתֵךְ נְאֻם-ה' וְשָׁבוּ מֵאֶרֶץ אוֹיֵב". (ירמיהו לא, יד-טו).]]

[["הִנֵּה אָנֹכִי שֹׁלֵחַ לָכֶם אֵת אֵלִיָּה הַנָּבִיא לִפְנֵי בּוֹא יוֹם ה' הַגָּדוֹל וְהַנּוֹרָא. וְהֵשִׁיב לֵב-אָבוֹת עַל-בָּנִים וְלֵב בָּנִים עַל-אֲבוֹתָם". (מלאכי ג', כג-כד).]]

[["הִנֵּה יָמִים בָּאִים נְאֻם ה' וְהִשְׁלַחְתִּי רָעָב בָּאָרֶץ לֹא רָעָב לַלֶּחֶם וְלֹא צָמָא לַמַּיִם כִּי אִם לִשְׁמֹעַ אֵת דִּבְרֵי ה'" (עמוס ח, יא).]]

[["מִהֲרוּ בָּנָיִךְ מְהָרְסַיִךְ וּמַחֲרִבַיִךְ מִמֵּךְ יֵצֵאוּ. שְׂאִי-סָבִיב עֵינַיִךְ וּרְאִי כֻּלָּם נִקְבְּצוּ בָאוּ-לָךְ חַי-אָנִי נְאֻם-ה' כִּי כֻלָּם כָּעֲדִי תִלְבָּשִׁי וּתְקַשְּׁרִים כַּכַּלָּה" (ישעיה מט יז-יח).]]

[["וְאָמַרְתְּ בִּלְבָבֵךְ מִי יָלַד-לִי אֶת-אֵלֶּה וַאֲנִי שְׁכוּלָה וְגַלְמוּדָה גֹּלָה וְסוּרָה וְאֵלֶּה מִי גִדֵּל הֵן אֲנִי נִשְׁאַרְתִּי לְבַדִּי אֵלֶּה אֵיפֹה (מֵאֵיפֹה) הֵם" (ישעיה מט כא).]]

[["כֹּה-אָמַר ה' הִנֵּה אֶשָּׂא אֶל-גּוֹיִם יָדִי וְאֶל-עַמִּים אָרִים נִסִּי וְהֵבִיאוּ בָנַיִךְ בְּחֹצֶן וּבְנֹתַיִךְ עַל-כָּתֵף תִּנָּשֶׂאנָה" (שם כב).]]

[["וְחָשַׁב מַחְשָׁבוֹת לְבִלְתִּי יִדַּח מִמֶּנּוּ נִדָּח" (שמואל ב, יד, יד).]]

[[וְיִקְרָא בְּכַוָּנָה שְׁלֵמָה דְּבָרָיו הַקְּדוֹשִׁים שֶׁל הָ"אוֹר הַחַיִּים" הַקָּדוֹשׁ:]]

[["וַהֲגַם שֶׁיָּרִיעַ אִישׁ הַיִּשְׂרְאֵלִי אַף יַצְרִיחַ נַפְשׁוֹ סוֹף כָּל סוֹף יַחֲזֹר לְשָׁרְשׁוֹ" (אוה"ח הק' פנחס כה, יד).]]




~ סְגֻלָּה לְחֹלִי הַמְדַבֵּק וּלְמַגֵּפָה

בְּסֵפֶר שׁוֹמֵר אֱמוּנִים (במהדורה החדשה עמ' רס"ד) הֵבִיא בְּשֵׁם הָאֲרִיזַ"ל, שֶׁכַּאֲשֶׁר יֵשׁ ח"ו דֶּבֶר בָּעִיר - אֵין יָכוֹל לִשְׁלֹט רַק בְּאֵלּוּ שֶׁיֵּשׁ לָהֶם פַּחַד, אֲבָל בְּאֵלּוּ שֶׁמִּתְחַזְּקִים בְּלִבָּם בְּבִטְחוֹנָם בַּה' וּמִתְגַּבְּרִים עַל הַפַּחַד, אֵין שׁוּם דָּבָר רַע יָכוֹל לִשְׁלֹט בָּהֶם, וְעוֹד הֵבִיא שָׁם בְּשֵׁם סֵפֶר "תּוֹרַת נָתָן" (פרשת "ויחי") וז"ל:

וּלְכָךְ צָרִיךְ גַּם כֵּן לִזָּהֵר שֶׁלֹּא לְהִתְיָרֵא בִּשְׁעַת הַדֶּבֶר וְהַמַּגֵּפָה רח"ל מס"מ וְחֵילוֹתָיו, אֶלָּא לְהִתְפַּלֵּל לַה' וְהוּא יַעֲנֵם, כִּי הַמִּתְיָרֵא מִלְּפָנָיו, הוּא נוֹתֵן לוֹ כֹּחַ וּגְבוּרָה לְהִתְגַּבֵּר בַּמַּגֵּפָה בַּר מִינָן, אֶלָּא "חֲבִי כִמְעַט-רֶגַע עַד-יַעֲבָר-זָעַם", וְיַעֲסֹק תָּמִיד בַּתּוֹרָה וּבְמַעֲשֵׂה הַקְּטֹרֶת וְיִתְבַּטֵּל מוֹתָנָא מֵעָלְמָא.

אִם כֵּן הָעֵצָה לְהִנָּצֵל מִמַּגֵּפָה אוֹ מֵחֳלָיִים הַמְדַבְּקִים רח"ל לְהִתְחַזֵּק בֶּאֱמוּנָה וּבִטָּחוֹן שֶׁיֶּשְׁנָהּ הַשְׁגָּחָה פְּרָטִית עַל כָּל אֶחָד וְאֶחָד וְאֵין בְּנֵי אָדָם מֻפְקָרִים לְהַמִּקְרֶה וְהַטֶּבַע חָלִילָה וְלֹא יִפְחַד כְּלָל, וּבְזֶה יִשָּׁמֵר מִן הַשָּׁמַיִם לְבַל יוּכְלוּ לִשְׁלֹט עָלָיו כֹּחוֹת הַמַּזִיקִין.

וְעוֹד הֵבִיא שָׁם שֶׁמְּקֻבָּל בְּשֵׁם הַבַּעַשֵׁ"ט שֶׁבְּעֵת צָרָה וּמְצוּקָה גְּדוֹלָה יִתְחַזֵּק אָדָם בְּחֹזֶק בִּטְחוֹנוֹ בַּה' וְלֹא יַעֲשֶׂה שׁוּם פְּעֻלָּה אַחֶרֶת וַאֲפִלּוּ לֹא תְּפִלָּה, וְיִרְאֶה פְּלָאוֹת.

וְהַכַּוָּנָה בַּמֶּה שֶׁאָמַר הַבַּעַשֵׁ"ט שֶׁלֹּא יַעֲשֶׂה שׁוּם פְּעֻלָּה וַאֲפִלּוּ לֹא תְּפִלָּה הַיְנוּ דַּוְקָא בְּאוֹתָהּ שָׁעָה מַמָּשׁ שֶׁל צָרָה - וּכְעִנְיָן חֶרֶב חַדָּה מֻנַּחַת עַל צַוָּארוֹ שֶׁל אָדָם - יִתְחַזֵּק בְּבִטָּחוֹן בַּה' וְיוֹעִיל לוֹ יוֹתֵר מִכָּל דָּבָר וְלֹא יוּכְלוּ לוֹ, וּכְעִנְיָן שֶׁנֶּאֱמַר גַּבֵּי בְּנֵי יִשְׂרָאֵל קֹדֶם נֵס קְרִיעַת יַם סוּף (שמות יד, טו): "וַיֹּאמֶר ה' אֶל מֹשֶׁה מַה תִּצְעַק אֵלָי דַּבֵּר אֶל בְּנֵי יִשְׂרָאֵל וְיִסָּעוּ". הֲרֵי שֶׁכַּאֲשֶׁר נִמְצָא הָאָדָם בְּרֶגַע הַמַּכְרִיעַ אֶת חַיָּיו, וְכַיּוֹצֵא, הָעֵצָה לְכָךְ הוּא הַבִּטָּחוֹן בִּלְבַד, דְּהַיְנוּ לְהַשְׁלִיך עַצְמוֹ עַל ה' שֶׁיַּעֲשֶׂה לוֹ רַק אֶת הַטּוֹב עֲבוּרוֹ.

וְעוֹד יִתְחַזֵּק מִמַּכַּת הַדֶּבֶר שֶׁהָיְתָה בְּמִצְרַיִם, וְנֶאֱמַר: וּמִמִּקְנֶה בנ"י לֹא מֵת אֶחָד. וְיָדוּן ק"ו בְּעַצְמוֹ, אִם בִּבְהֵמוֹת יֶשְׁנָהּ הַשְׁגָּחָה כ"כ פִּלְאִית לְהַבְדִּיל בֵּין מִקְנֵה בנ"י לְבֵין מִקְנֵה מִצְרַיִם, עאכו"כ בִּבְנֵי הָאָדָם - שֶׁהַהַשְׁגָּחָה עֲלֵיהֶם הַרְבֵּה יוֹתֵר פְּרָטִית - בְּוַדַּאי יִנָּצֵל מִי שֶׁצָּרִיךְ לְהִנָּצֵל, וְהַסְּגֻלָּה לְהִנָּצֵל הִיא כָּאָמוּר הַבִּטָּחוֹן, דְּהַיְנוּ זֶה גּוּפָא שֶׁמְּסַלֵּק הָאָדָם הַיִּרְאָה מִמֶּנּוּ וּמַשְׁלִיךְ עַצְמוֹ עַל ה', וְיוֹדֵעַ שֶׁאֵין מַעֲצוֹר לַה' מִלְּהוֹשִׁיעַ בְּכָל מַצָּב - יִנָּצֵל.

וְיִקְרָא פְּסוּקִים דִּלְהַלָּן (במדבר, פרק יז, פסוקים ט-יג) הָאֲמוּרִים לְגַבֵּי קֹרַח וַעֲדָתוֹ שֶׁנִּסְפּוּ בַּמַּגֵּפָה וְהַיֶּתֶר נִצּוֹלוּ, וְיִקְרָא מִתּוֹךְ אֱמוּנָה חֲזָקָה בַּהַשְׁגָּחָה הַפְּרָטִית וִיחַזֵּק בִּטְחוֹנוֹ בּוֹ.

[["וַיְדַבֵּר ה' אֶל-משֶׁה לֵּאמֹר. הֵרֹמּוּ מִתּוֹךְ הָעֵדָה הַזֹּאת וַאֲכַלֶּה אֹתָם כְּרָגַע וַיִּפְּלוּ עַל-פְּנֵיהֶם. וַיֹּאמֶר משֶׁה אֶל-אַהֲרֹן קַח אֶת-הַמַּחְתָּה וְתֶן-עָלֶיהָ אֵשׁ מֵעַל הַמִּזְבֵּחַ וְשִׂים קְטֹרֶת וְהוֹלֵךְ מְהֵרָה אֶל-הָעֵדָה וְכַפֵּר עֲלֵיהֶם כִּי-יָצָא הַקֶּצֶף מִלִּפְנֵי ה' הֵחֵל הַנָּגֶף. וַיִּקַּח אַהֲרֹן כַּאֲשֶׁר דִּבֶּר משֶׁה וַיָּרָץ אֶל-תּוֹךְ הַקָּהָל וְהִנֵּה הֵחֵל הַנֶּגֶף בָּעָם וַיִּתֵּן אֶת-הַקְּטֹרֶת וַיְכַפֵּר עַל-הָעָם. וַיַּעֲמֹד בֵּין-הַמֵּתִים וּבֵין הַחַיִּים וַתֵּעָצַר הַמַּגֵּפָה. וַיִּהְיוּ הַמֵּתִים בַּמַּגֵּפָה אַרְבָּעָה עָשָׂר אֶלֶף וּשְׁבַע מֵאוֹת מִלְּבַד הַמֵּתִים עַל-דְּבַר-קֹרַח".]]

וְעוֹד יִקְרָא פְּסוּקִים דִּלְהַלָּן (שמות פרק ט', פסוקים א-ו):

[["וַיֹּאמֶר ה' אֶל-משֶׁה בֹּא אֶל-פַּרְעֹה וְדִבַּרְתָּ אֵלָיו כֹּה-אָמַר ה' אֱלֹקֵי הָעִבְרִים שַׁלַּח אֶת-עַמִּי וְיַעַבְדֻנִי. כִּי אִם-מָאֵן אַתָּה לְשַׁלֵּחַ וְעוֹדְךָ מַחֲזִיק בָּם. הִנֵּה יַד-ה' הוֹיָה בְּמִקְנְךָ אֲשֶׁר בַּשָּׂדֶה בַּסּוּסִים בַּחֲמֹרִים בַּגְּמַלִּים בַּבָּקָר וּבַצֹּאן דֶּבֶר כָּבֵד מְאֹד. וְהִפְלָה ה' בֵּין מִקְנֵה יִשְׂרָאֵל וּבֵין מִקְנֵה מִצְרָיִם וְלֹא יָמוּת מִכָּל-לִבְנֵי יִשְׂרָאֵל דָּבָר. וַיָּשֶׂם ה' מוֹעֵד לֵאמֹר מָחָר יַעֲשֶׂה ה' הַדָּבָר הַזֶּה בָּאָרֶץ. וַיַּעַשׂ ה' אֶת-הַדָּבָר הַזֶּה מִמָּחֳרָת וַיָּמָת כֹּל מִקְנֵה מִצְרָיִם וּמִמִּקְנֵה בְנֵי-יִשְׂרָאֵל לֹא-מֵת אֶחָד".]]

וְעוֹד יִקְרָא שָׁם (פרק ט, פסוקים כב-כו):

[["וַיֹּאמֶר ה' אֶל-משֶׁה נְטֵה אֶת-יָדְךָ עַל-הַשָּׁמַיִם וִיהִי בָרָד בְּכָל-אֶרֶץ מִצְרָיִם עַל-הָאָדָם וְעַל-הַבְּהֵמָה וְעַל כָּל-עֵשֶׂב הַשָּׂדֶה בְּאֶרֶץ מִצְרָיִם. וַיֵּט משֶׁה אֶת-מַטֵּהוּ עַל-הַשָּׁמַיִם וַה' נָתַן קֹלֹת וּבָרָד וַתִּהֲלַךְ- אֵשׁ אָרְצָה וַיַּמְטֵר ה' בָּרָד עַל-אֶרֶץ מִצְרָיִם. וַיְהִי בָרָד וְאֵשׁ מִתְלַקַּחַת בְּתוֹךְ הַבָּרָד כָּבֵד מְאֹד אֲשֶׁר לֹא-הָיָה כָמֹהוּ בְּכָל-אֶרֶץ מִצְרַיִם מֵאָז הָיְתָה לְגוֹי. וַיַּךְ הַבָּרָד בְּכָל-אֶרֶץ מִצְרַיִם אֵת כָּל-אֲשֶׁר בַּשָּׂדֶה מֵאָדָם וְעַד-בְּהֵמָה וְאֵת כָּל-עֵשֶׂב הַשָּׂדֶה הִכָּה הַבָּרָד וְאֶת-כָּל-עֵץ הַשָּׂדֶה שִׁבֵּר. רַק בְּאֶרֶץ גּשֶׁן אֲשֶׁר-שָׁם בְּנֵי יִשְׂרָאֵל לֹא הָיָה בָּרָד".]]





~ סְגֻלָּה לִכְשָׁפִים וּקְשָׁרִים

הַסְּגֻלָּה הַגְּדוֹלָה לְהִנָּצֵל מִכְּשָׁפִים אוֹ קְשָׁרִים הַנַּעֲשִׂים לָאָדָם הוּא דַּוְקָא בְּאִם לֹא יִירָא וְלֹא יֵחַת מִכּוֹחוֹת אֵלּוּ כְּלָל, וְשֶׁלֹּא יְיַחֵס לָהֶם שׁוּם הִתְיַחֲסוּת שֶׁל כֹּחָנִיּוּת אוֹ שֶׁל יְכֹלֶת כָּל שֶׁהִיא, וְזֶה בְּכָךְ שֶׁיְּחַזֵּק עַצְמוֹ בֶּאֱמוּנָה חֲזָקָה שֶׁאֵין עוֹד מִלְּבַדוֹ כְּלָל, וַאֲפִלּוּ הַכְּשָׁפִים וְכָל כֹּחוֹת הַטֻּמְאָה מְשֻׁעְבָּדִים לְאֵ-ל עֶלְיוֹן וְכָל כֹּחָם הוּא מִכֹּחַ הַקְּדֻשָּׁה הַמְחַיָּה אוֹתָם, וְאֵינָם יְכוֹלִים לִפְעֹל מְאוּמָה מִבְּלִי רְצוֹן ה', וּבְאִם יִנְהַג בְּאֹפֶן שֶׁכָּזֶה זֶהוּ בִּטּוּלָם! וְיִתְחַזֵּק מְאֹד מִדִּבְרֵי הגר"ח מִוּוֹלוֹזִין שֶׁנְּצַטֵּט אוֹתָם וְיִקְרְאֵם מִדֵּי פַּעַם בְּפַעַם וּבְוַדַּאי יִנָּצֵל מִכָּל כִּשּׁוּף וְקֶשֶׁר וְכַיּוֹצֵא, וְהִנֵּה לְךָ דְּבָרָיו:

[["וְזֶהוּ הָעִנְיָן שֶׁדָּרְשׁוּ ז"ל (חולין ז' ע"ב) עַל הַפָּסוּק: "כִּי ה' הוּא הָאֱלֹקִים אֵין עוֹד מִלְּבַדוֹ", אָמַר רַבִּי חֲנִינָא אֲפִלּוּ כְּשָׁפִים, כִּי כָּל עִנְיְנֵי פְּעֻלּוֹת הַכְּשָׁפִים נִמְשָׁךְ מִכֹּחוֹת הַטֻּמְאָה שֶׁל הַמֶּרְכָּבָה הַטְּמֵאָה, וְהוּא עִנְיָן שֶׁל חָכְמַת הַכִּשּׁוּף שֶׁהָיוּ הַסַּנְהֶדְרִין צְרִיכִין לֵידַע. הַיְנוּ, חָכְמַת שְׁמוֹת הַטֻּמְאָה וִידִיעַת עִנְיְנֵי כֹּחוֹת הַמֶּרְכָּבָה הַטְּמֵאָה בִּשְׁמוֹתֵיהֶם, שֶׁעַל יָדָם יִפְעֲלוּ בַּעֲלֵי הַכִּשּׁוּפִים פְּעֻלּוֹת וְעִנְיָנִים מְשֻׁנִּים כְּשֶׁמַּשְׁבִּיעִים כֹּחוֹת הַטֻּמְאָה, בִּבְחִינַת הַטּוֹב שֶׁבּוֹ [וְהוּא הַקְּדֻשָּׁה הַמְחַיָּה לַכֹּל וַאֲפִלּוּ לְכֹחוֹת הַטֻּמְאָה] זֶה הַגּוֹרֵם שֶׁיַּשְׁפִּיעַ בְּתוֹכוֹ [בְּכֹחוֹת הַטֻּמְאָה] חַיּוּת לַעֲשׂוֹת נִפְלָאוֹת הֵפֶךְ סֵדֶר כֹּחוֹת הַטִּבְעִיִּים וְהַמַּזָּלוֹת, שֶׁעַל יְדֵי זֶה [שֶׁיֵּשׁ בְּכֹחוֹת הַטֻּמְאָה חַיּוּת וְקִיּוּם מִכֹּחַ הַקְּדֻשָּׁה], יִהְיֶה בְּכֹחָם לַעֲשׂוֹת פְּעֻלּוֹת גַּם הֵפֶךְ טִבְעֵי כֹּחוֹת הַכּוֹכָבִים וְהַמַּזָּלוֹת שֶׁהֻקְבַּע בָּהֶם בְּעֵת הַבְּרִיאָה. וּמַה שֶּׁאָמְרוּ שָׁם: וְלָמָּה נִקְרָא שְׁמָם כְּשָׁפִים, שֶׁמַּכְחִישִׁין כֹּחַ פַּמַלְיָא שֶׁל מַעְלָה, רְצוֹנוֹ לוֹמַר [שֶׁאַף עַל פִּי] שֶׁכָּךְ סִדּוּר כֹּחוֹת הַפַּמַלְיָּא שֶׁל הַכּוֹכָבִים וְהַמַּזָּלוֹת [וּבְכָל זֹאת] קָבַע הַבּוֹרֵא יִתְבָּרַךְ כֹּחַ בְּכֹחוֹת הַטֻּמְאָה שֶׁהָיוּ יְכוֹלִים לְהָפְכָם, אֲבָל לֹא שֶׁיִּהְיֶה בְּכֹחָם לְשַׁנּוֹת ח"ו מִסֵּדֶר הַפְּעֻלּוֹת הַקְּדוֹשׁוֹת שֶׁל כֹּחוֹת הַמֶּרְכָּבָה הַקְּדוֹשָׁה, וְאַדְרַבָּא כְּשֶׁמַּשְׁבִּיעִין אוֹתָן בְּשֵׁמוֹת שֶׁל כֹּחוֹת הַקְּדֻשָּׁה, מִמֵּילָא בְּרֶגַע מִתְבַּטֵּל כָּל עִנְיְנֵי פְּעֻלָּתָם לְגַמְרֵי, וּכְמוֹ שֶׁאָמְרוּ בְּתִקּוּנִים תִּקּוּן י"ח: "אִלֵין דְּיָדְעִין בִּקְלִיפִּין עָבְדִין אוֹמָאָה (שְׁבוּעָה) בִּשְׁמָהָן וּבַהֲוָיוֹת דְּקֻדְשָׁא בְּרִיךְ הוּא לְאִילֵין קְלִיפִּין וּמְבַטְּלִין גְּזֵרָה" ע"כ. [תַּרְגּוּם: אֵלּוּ הֲיוֹדְעִים וּמַכִּירִים בַּקְּלִפּוֹת - עוֹשִׂים עֲלֵיהֶם שְׁבוּעָה בִּשְׁמוֹת הַקֹּדֶשׁ וּמְבַטְּלִים אוֹתָם]. כֵּיוָן שֶׁאֵין הַכֹּחַ שֶׁלָּהֶם מֵעַצְמָם חַ"ו, כִּי אֵין עוֹד מִלְּבַדוֹ יִתְבָּרַךְ בְּכָל הַכֹּחוֹת כֻּלָּם, וְגַם שֶׁבֶּאֱמֶת הַלֹּא הַכֹּל מָלֵא רַק עַצְמוּת אַחְדוּתוֹ הַפָּשׁוּט יִתְבָּרַךְ, וְאֵין עוֹד מִלְּבַדוֹ שׁוּם מְצִיאוּת כֹּחַ כְּלָל, לֹא כֹּחוֹת הַטֻּמְאָה וְלֹא שׁוּם כֹּחַ, וְשׁוּם עוֹלָם וְנִבְרָא כְּלָל, וְזַהוּ שֶּׁאָמְרוּ אֵין עוֹד מִלְּבַדוֹ - אֲפִלּוּ כְּשָׁפִים". עכ"ל.]]




~ סְגֻלָּה לִפְחָדִים וַחֲרָדוֹת

הַפְּחָדִים וְהַחֲרָדוֹת שֶׁתּוֹקְפִים אֶת הָאָדָם הוּא עַל מְנָת שֶׁיִּירָא וְיֶחְרַד מֵה' בִּלְבַד, וְזֶה בְּכָךְ שֶׁיָּשִׂים בִּטְחוֹנוֹ בַּה' בִּלְבַד, וּנְבָאֵר.

הָאָדָם נוֹלָד עִם "בִּטָּחוֹן עַצְמִי" הַצָּרִיךְ לוֹ לְקִיּוּמוֹ, וְלָכֵן הַתִּינוֹק בּוֹטֵחַ בְּעַצְמוֹ שֶׁיּוּכַל לֵילֵךְ, שֶׁכֵּן אִם לֹא הָיָה לוֹ בִּטָּחוֹן בְּעַצְמוֹ, כֵּיוָן שֶׁהָיָה נוֹפֵל פַּעַם אוֹ פַּעֲמַיִם הָיָה מְפַחֵד לֵילֵךְ, וּמִכֵּיוָן שֶׁבּוֹטֵחַ הוּא בְּעַצְמוֹ שֶׁמֵּעַתָּה לֹא יִפֹּל זֶהוּ שֶׁנּוֹתֵן בּוֹ כֹּחַ לָקוּם כָּל פַּעַם וּלְנַסּוֹת מֵחָדָשׁ לָקוּם, וְכֵן כְּכָל שֶׁגָּדֵל הָאָדָם יֵשׁ לוֹ בִּטָּחוֹן לֵילֵךְ, לִנְסֹעַ, לְדַבֵּר, לְהִכָּנֵס בְּעֹל לִמּוּדִים, וְכֵן אח"כ בְּעֹל הַחַיִּים, לָשֵׂאת אִשָּׁה, לְהָקִים מִשְׁפָּחָה, וְלוּלֵי הַבִּטָּחוֹן בְּעַצְמוֹ לֹא הָיָה זָז לְעוֹלָם מִמְּקוֹמוֹ, וְלֹא הָיָה הָעוֹלָם מִתְקַיֵּם לְלֹא בִּטָּחוֹן עַצְמִי שֶׁל בְּנֵי אָדָם, נְתָאֵר לְעַצְמֵנוּ שֶׁהַבְּנֵי אָדָם לֹא הָיוּ מַאֲמִינִים בְּעַצְמָם שֶׁיְּכוֹלִים לִבְנוֹת בִּנְיָנִים, וְלַעֲשׂוֹת כָּל מִינֵי אֻמָּנוּת בְּכֵלִים וְרָהִיטִים - הָיָה הָעוֹלָם חָרֵב.

כָּךְ שֶׁלְּצֹרֶךְ קִיּוּם הָעוֹלָם נָטַע הָקָּבָּ"ה בָּאָדָם בִּטָּחוֹן עַצְמִי, וְטַעַם זֶה שַׁיָּךְ בֵּין בְּיִשְׂרָאֵל בֵּין בַּגּוֹיִים. אוּלָם לְגַבֵּי הָאִישׁ הַיִּשְׂרְאֵלִי יֵשׁ טַעַם נוֹסָף לַבִּטָּחוֹן הָעַצְמִי שֶׁבּוֹ, וְהוּא לְשֵׁם נִסָּיוֹן וּמִבְחָן, וְהוּא שֶׁיַּעֲבֹד לַעֲקֹר מֵעַצְמוֹ אֶת הַבִּטָּחוֹן מֵעַצְמוֹ וְיַשְׁלִיך בִּטְחוֹנוֹ עַל ה', וַעֲבוֹדַת אִישׁ הַיִּשְׂרְאֵלִי לַעֲשׂוֹת זֹאת לֹא רַק כְּשֶׁבָּא הוּא לַעֲשׂוֹת צְעָדִים גּוֹרָלִיִים בַּחַיִּים, וּכְגוֹן, עֵסֶק מְסֻבָּךְ, נִתּוּחַ מְסֻבָּךְ, קְנִיַּת בַּיִת, לָשֵׂאת אִשָּׁה, וְכַיּוֹצֵא, אֶלָּא אַף עַד הַדְּבָרִים הַזּוּטָרִים בְּיוֹתֵר, וּכְגוֹן כָּל הַפְּרָטִים שֶׁפֵּרְטוּ לָנוּ חֲכָמִים בְּנוּסְחַת "בִּרְכוֹת הַשַּׁחַר":

לִקְנוֹת בֶּגֶד - מַלְבִּישׁ עֲרֻמִּים, וּמִנְעָלִים - שֶׁעָשָׂה לִי כָּל צָרְכִּי, פְּקִיחַת עֵינַיִם - פּוֹקֵחַ עִוְּרִים, שִׁחְרוּר אֵיבָרָיו-מַתִּיר אֲסוּרִים, יְצִיאַת לְהִתְפַּנּוֹת - רוֹפֵא כָּל בָּשָׂר וּמַפְלִיא לַעֲשׂוֹת, וְכַיּוֹצֵא בָּזֶה עַד הַפְּרָטִים הַקְּטַנִּים בְּיוֹתֵר בַּחַיִּים, עֲבוֹדַת הָאָדָם לַעֲקֹר מֵעַצְמוֹ אֶת בִּטְחוֹנוֹ הָעַצְמִי וּלְהַעֲתִיקוֹ לְבִטָּחוֹן בַּה'.

זֶה הַסּוֹבֵל מִפְּחָדִים וַחֲרָדוֹת - בַּבֹּקֶר יֹאמַר מִי יִתֵּן עֶרֶב וּבָעֶרֶב מִי יִתֵּן בֹּקֶר - וְאֵין לוֹ בִּטָּחוֹן בְּעַצְמוֹ, מִן הַשָּׁמַיִם נָטְלוּ מִמֶּנּוּ אֶת בִּטְחוֹנוֹ הָעַצְמִי, וְאֵין לוֹ אֶת הַבִּטָּחוֹן הַנּוֹרְמָלִי שֶׁיֵּשׁ לְכֻלָּם, זֶה בְּעֶצֶם אֶתְגָּר לִקְנִיַּת בִּטָּחוֹן בַּה', וְלָכֵן יָכוֹל הוּא לְהִנָּצֵל מִיִּסּוּרִים אֵלֶּה בְּאִם יְנַצֵּל יִסּוּרָיו לִבְטֹחַ בַּה', וְנָקֵל לוֹ לְאִישׁ זֶה לִבְטֹחַ בַּה', אַחַר שֶׁמִּן הַשָּׁמַיִם נָטְלוּ מִמֶּנּוּ בִּטְחוֹנוֹ הָעַצְמִי, מַה שֶּׁלִּבְנֵי אָדָם אֲחֵרִים קָשֶׁה מְאֹד לַעֲקֹר מִתּוֹכָם אֶת בִּטְחוֹנָם הָעַצְמִי.

וְלָכֵן אִם יִתְחַזֵּק בְּבִטָּחוֹן בַּה', וְיַאֲמִין שֶׁגַּם אֵלֶּה הַ"בְּרִיאִים" בְּבִטְחוֹנָם הָעַצְמִי, חַיִּים בְּשֶׁקֶר שֶׁכֵּן גַּם עֲלֵיהֶם מֻטָּל לַעֲקֹר מֵעַצְמָם אֶת בִּטְחוֹנָם הָעַצְמִי וּלְהַעֲתִיקוֹ לַה', יֵקַל מֵעָלָיו לַחַץ זֶה שֶׁל חֲרָדוֹת וּפְחָדִים, וְיִשְׂמַח שֶׁהִנֵּה נִתַּן לוֹ הִזְדַּמְּנוּת בְּנָקֵל לְהַשְׁלִיךְ עַצְמוֹ לַה', שֶׁכֵּן אֵין לוֹ בְּרֵרָה, וּמִתּוֹךְ שֶׁלֹּא לִשְׁמָהּ יָבוֹא לִשְׁמָהּ לִהְיוֹת בַּעַל בִּטָּחוֹן אֲמִתִּי, וְלָכֵן בְּכָל תְּקִיפָה וּתְקִיפָה שֶׁל חֲרָדָה וָפַחַד מִיָּד יְקַשֵּׁר מַחְשַׁבְתּוֹ לַה', לָדַעַת שֶׁמִּמֶּנּוּ יִתְבָּרַךְ תְּקִיפַת חֲרָדָה זוֹ, וּמִמֶּנּוּ תְּקִיפַת פַּחַד זֶה, וְאֵין עוֹד מִלְּבַדוֹ, וְהוּא מַשְׁגִּיחַ עָלָיו אֵימָתַי יִתָּקֵף בַּחֲרָדָה וָפַחַד, וְהוּא ית' מֻנָּח מֵאַחֲרֵי כָּל תְּקִיפָה שֶׁתּוֹקַפְתּוֹ, וְהוּא ית' מַשְׁגִּיחַ עַל כָּל הַתְּקִיפוֹת הַחֲרָדוֹת וְעַל הַהֲפוּגוֹת שֶׁבֵּין חֲרָדָה לַחֲרָדָה.

וּכְכָל שֶׁיִּבְטַח בַּה' וְיִתְלֶה עַצְמוֹ בּוֹ, כָּךְ יִסְתַּלְּקוּ הַפְּחָדִים מִמֶּנּוּ. וְכִסְגֻלַּת הגר"ח מִוּוֹלוֹזִ'ין שֶׁהִזְכַּרְנוּהָ, שֶׁכְּכָל שֶּׁהָאָדָם מְבַטֵּל כָּל הַכֹּחוֹת שֶׁבָּעוֹלָם, וּמַחְשִׁיבָם לְאֶפֶס מִבִּלְעֲדֵי ה', כֵּן זוֹכֶה מִדָּה כְּנֶגֶד מִדָּה שֶׁה' ית' מְבַטְּלָם מִמֶּנּוּ שֶׁלֹּא יוּכְלוּ לִשְׁלֹט בּוֹ, כְּשֵׁם שֶׁהוּא בְּכֹחַ אֱמוּנָתוֹ בַּה' בִּטְּלָם, כֵּן יְבֻטְּלוּ מִלְּהָרַע לוֹ.

וְיִשְׁפֹּך לִבּוֹ בַּה' בִּשְׁבִירַת לִבּוֹ וּבְפַחַד לְבָבוֹ, וִינַצֵּל יִסּוּרִים אֵלּוּ לְקַיֵּם חוֹבָתוֹ בְּעוֹלָמוֹ שֶׁהוּא הָאֱמוּנָה וּבִטָּחוֹן בַּה', לָכֵן כָּאָמוּר בְּיִסּוּרִים אֵלֶּה כְּבָר "חֲצִי הָעֲבוֹדָה" הַמֻּטֶּלֶת עַל הָאָדָם כְּבָר נַעֲשֵׂית מֵאֵלֶיהָ - לַעֲקֹר הַבִּטָּחוֹן הָעַצְמִי, וְלִבְטֹחַ בַּה' לְבַדּוֹ.

וּבְכֵן לְמַעֲשֶׂה זֶה הַסּוֹבֵל מִפְּחָדִים יִזָּהֵר מְאֹד בִּנְטִילַת יָדַיִם, בְּקוּמוֹ בַּבֹּקֶר מִמִּטָּתוֹ, לַעֲשׂוֹתָהּ מַה שֶּׁיּוֹתֵר מַהֵר וְכַדִּין וְכַהֲלָכָה, וְכֵן בִּיצִיאָה מִשֵּׁרוּתִים יַקְפִּיד מְאֹד, וְכֵן לְאַחַר נְטִילַת צִפָּרְנַיִם וָעוֹד כַּמְבֹאָר בשו"ע.

וְיִקְרָא פְּסוּקִים דִּלְהַלָּן בְּהִתְלַהֲבוּת וּבְבִטָּחוֹן בַּה' בֶּאֱמֶת:

[["אַל-יֵרַךְ לְבַבְכֶם אַל-תִּירְאוּ וְאַל-תַּחְפְּזוּ וְאַל-תַּעַרְצוּ מִפְּנֵיהֶם. כִּי ה' אֱלֹקֵיכֶם הַהֹלֵךְ עִמָּכֶם לְהִלָּחֵם לָכֶם עִם-אֹיְבֵיכֶם לְהוֹשִׁיעַ אֶתְכֶם" (דברים כ, ג-ד).

"וְרָאוּ כָּל-עַמֵּי הָאָרֶץ כִּי שֵׁם ה' נִקְרָא עָלֶיךָ וְיָרְאוּ מִמֶּךָּ" (דברים כח, י).

"רְאוּ עַתָּה כִּי אֲנִי אֲנִי הוּא וְאֵין אֱלֹקִים עִמָּדִי אֲנִי אָמִית וַאֲחַיֶּה מָחַצְתִּי וַאֲנִי אֶרְפָּא וְאֵין מִיָּדִי מַצִּיל" (דברים לב, לט).

"אַשְׁרֶיךָ יִשְׂרָאֵל מִי כָמוֹךָ עַם נוֹשַׁע בַּה' מָגֵן עֶזְרֶךָ וַאֲשֶׁר-חֶרֶב גַּאֲוָתֶךָ וְיִכָּחֲשׁוּ אֹיְבֶיךָ לָךְ וְאַתָּה עַל-בָּמוֹתֵימוֹ תִדְרֹךְ" (דברים לג, כט).]]

וְיֹאמַר מִזְמוֹר צ"א בִּתְהִלִּים: "יוֹשֵׁב בְּסֵתֶר עֶלְיוֹן" בְּכַוָּנָה וּבֶאֱמוּנָה.

וְעוֹד סִדַּרְנוּ בְּסוֹף הַסֵּפֶר - "חֵלֶק הַתְּפִלּוֹת", תְּפִלָּה מְיֻחֶדֶת לַסּוֹבְלִים מִפְּחָדִים וַחֲרָדוֹת: "תְּפִלָּה לְיַצִּיבוּת הָרוּחַ".





~ סְגֻלָּה לְמִי שֶׁאִבֵּד אֶת בִּטְחוֹנוֹ הָעַצְמִי

יֵשׁ הֶחָשׁ תְּחוּשַׁת שֵׁפֶל שֶׁאֵינֶנּוּ מְסֻגָּל לַעֲשׂוֹת אַף אֶת הַדְּבָרִים הַמִּינִימָלִיִּים שֶׁכָּל בְּנֵי אָדָם נוֹרְמָלִים עוֹשִׂים כְּמוֹתָם, וּכְגוֹן שֶׁאֵינוֹ מְסֻגָּל לְדַבֵּר בִּפְנֵי אֲנָשִׁים, וַאֲפִלּוּ לֹא מְסֻגָּל הוּא לַעֲלוֹת לִשְׁלִיחַ צִבּוּר אוֹ לַעֲלוֹת לַתּוֹרָה, וְיֶשְׁנָם עַד כְּדֵי כָּךְ שֶׁדִּמּוּי עַצְמָם מֻשְׁפָּל, שֶׁהִנָּם יְרֵאִים מִלְּהִתְחַתֵּן כִּי לֹא מְסֻגָּלִים לָחוּשׁ "חָתָן" שֶׁעֵינֵי כָּל הָעָם אֲלֵיהֶם. וְכֵן תָּמִיד יִפְחֲדוּ אֵלֶּה לְהִמָּצֵא בֵּין בְּנֵי אָדָם פֶּן יִבְלְּטוּ בְּמַשֶּׁהוּ, וְתָמִיד אוֹהֲבִים "לְהִתְחַבְּאוֹת" בְּפִנּוֹת דְּחוּקוֹת פֶּן חָלִילָה "יְגַלּוּ" אוֹתָם וְכַיּוֹצֵא, וְסִבְלָם נוֹרָא כְּפִי שֶׁיָּצָא לִי לְשׂוֹחֵחַ עִם כָּאֵלֶּה שֶׁפָּשׁוּט אִבְּדוּ אֶת הָ"אֹמֶץ", וּכְמוֹ שֶׁכָּל אֶחָד אֵין לוֹ אֹמֶץ מִלְּכַתְּחִלָּה לִדְרֹשׁ בִּפְנֵי הַרְבֵּה אֲנָשִׁים, אֵלּוּ חַסְרֵי אֹמֶץ אַף מִ"לַּעֲלוֹת לַתּוֹרָה" וְכַיּוֹצֵא. וְכִבְיָכוֹל מְלֻבָּשׁ זֶה אֶצְלָם בִּתְכוּנַת "בַּיְשָׁנוּת" אוּלָם מְקוֹר הַבְּעָיָה שֶׁאֵין הֵם מַאֲמִינִים בְּעַצְמָם.

עַל אֶחָד כָּזֶה לֵידַע וּלְהַאֲמִין שֶׁזּוֹ נְקֻדַּת הַהִתְמוֹדְדוּת שֶׁלּוֹ, וּלְהַאֲמִין בְּעַצְמוֹ שֶׁהַבּוֹרֵא נָתַן לוֹ כֹּחוֹת נֶפֶשׁ שֶׁיָּכוֹל הוּא לַעֲשׂוֹת בָּהֶם תּוֹרָה וּמִצְווֹת, וְכֵן לַעֲשׂוֹת אֶת כָּל הַמַּעֲשִׂים שֶׁל חַיֵּי הַיּוֹם יוֹם שֶׁכָּל אָדָם נוֹרְמָלִי עוֹשֶׂה וְהִנָּם "בְּכֹחַ" אֶצְלוֹ וְרַק צָרִיךְ שֶׁיּוֹצִיאֵם "לַפֹּעַל". וּמְחֻיָּב הוּא לְהַכְרִיחַ עַצְמוֹ לְהַאֲמִין בַּכֹּחַ וּבַיּכֹלֶת שֶׁנָּתַן לוֹ הַבּוֹרֵא לְקַיָּם מִצְווֹתָיו וְלִחְיוֹת בְּשִׂמְחָה, וְלַהֲדֹף אֶת כֹּחַ הָרַע הַמֵּטִיל עָלָיו אֵימָה וּבוּשָׁה רָעָה.

וְיֵדַע שֶׁזֶּהוּ סוּג יֵצֶר הָרַע, עִם יִסּוּרִים בְּיַחַד, כָּךְ שֶׁאֵין לוֹ לְזֶה לְהַאֲשִׁים עַצְמוֹ וּלְהִלָּחֵץ מִמַּצָּבוֹ, אוּלָם צָרִיךְ וּמְחֻיָּב הוּא לְהִשְׁתַּדֵּל לַעֲזֹר לְעַצְמוֹ מְאֹד, לְפִי שֶׁזֶּהוּ מַצָּב מְסֻבָּךְ וְקָשֶׁה שֶׁכֵּן בָּא הוּא בְּאֹפֶן שֶׁל מִדַּת "בַּיְשָׁנוּת", אוּלָם בְּכָךְ מִשְׁתַּלֵּט חָזָק עַל דִּמּוּיוֹ הָעַצְמִי שֶׁל הָאָדָם לִטֹּל מִמֶּנּוּ אֹמֶץ מִלַּעֲשׂוֹת מַשֶּׁהוּ, וְעַל כָּךְ נֶאֱמַר בִּיהוֹשֻׁעַ שֶׁהִזְהִירוֹ הָקָּבָּ"ה "חֲזַק וֶאֱמַץ" (יהושע א'). כְּלוֹמַר תַּאֲמִין שֶׁטְּמוּנִים בְּךָ כֹּחוֹת עִם הַרְבֵּה יְכֹלֶת, וּבְכֹחַ תְּפִלָּה וֶאֱמוּנָה תַּצְלִיחַ לְהוֹצִיא מִכֹּחַ אֶל הַפֹּעַל אֶת הַיְכֹלֶת שֶׁבְּךָ, וִיכַוֵּן מְאֹד בְּכָל בֹּקֶר בְּבִרְכַּת "אוֹזֵר יִשְׂרָאֵל בִּגְבוּרָה", שֶׁכֵּן הוּא יִתְבָּרַךְ נוֹתֵן אֹמֶץ וּגְבוּרָה לְאֵלֶּה הַיְרֵאִים וְרַכֵּי הַלֵּבָב, לָכֵן יִתְחַזֵּק זֶה רַךְ הַלֵּבָב לְהִתְעַלֵּם מִלַּעֲשׂוֹת "חֶשְׁבּוֹן" לִבְנֵי אָדָם, יָשִׂים לְנֶגֶד עֵינָיו אֶת הַבּוֹרֵא בִּלְבַד, וְיַדְבִּיק מַחְשַׁבְתּוֹ בְּבוֹרְאוֹ וְיֶאֱזֹר אֹמֶץ לַעֲשׂוֹת מַעֲשֵׂהוּ בְּבִטָּחוֹן בַּה', וְיִזְכֹּר, בַּמֶּה נֶחְשָׁב הָאָדָם מַה יִּתֵּן וּמַה יוֹעִיל, וְכַיּוֹצֵא בְּאַפְסִיּוּת הָאָדָם, וּכְכָל שֶׁיַּגְבִּיר בְּמַחֲשַׁבְתּוֹ לְהִתְבּוֹנֵן בִּגְדֻלַּת ה' בְּכֹחוֹ וּבִלְעָדוּתוֹ, וְכֵן כְּכָל שֶׁיַּגְבִּיר וְיַעֲמִיק מַחְשַׁבְתּוֹ לְהִתְבּוֹנֵן בְּאַפְסִיּוּת הָאָדָם כֵּן יִתֵּן לוֹ ה' אֹמֶץ וּגְבוּרָה לְבִלְתִּי הִתְחַשֵּׁב עִם בְּנֵי אָדָם.

וְיַרְגִּיל עַצְמוֹ לוֹמַר פְּסוּקִים דִּלְהַלָּן בְּכַוָּנָה וּבְשִׂמְחָה וּבְהַעֲמָקַת מַשְׁמָעוּתָם:

[[(ישעיה נ, ד-יא) "ה' אֱלֹהִים נָתַן לִי לְשׁוֹן לִמּוּדִים לָדַעַת לָעוּת אֶת- יָעֵף דָּבָר יָעִיר בַּבֹּקֶר בַּבֹּקֶר יָעִיר לִי אֹזֶן לִשְׁמֹעַ כַּלִּמּוּדִים. ה' אֱלֹהִים פָּתַח- לִי אֹזֶן וְאָנֹכִי לֹא מָרִיתִי אָחוֹר לֹא נְסוּגֹתִי. גֵּוִי נָתַתִּי לְמַכִּים וּלְחָיַי לְמֹרְטִים פָּנַי לֹא הִסְתַּרְתִּי מִכְּלִמּוֹת וָרֹק. וַה' אֱלֹהִים יַעֲזָר- לִי עַל- כֵּן לֹא נִכְלָמְתִּי עַל- כֵּן שַׂמְתִּי פָנַי כַּחַלָּמִישׁ וָאֵדַע כִּי-לֹא אֵבוֹשׁ. קָרוֹב מַצְדִּיקִי מִי-יָרִיב אִתִּי נַעַמְדָה יָּחַד מִי-בַעַל מִשְׁפָּטִי יִגַּשׁ אֵלָי. הֵן ה' אֱלֹהִים יַעֲזָר-לִי מִי-הוּא יַרְשִׁיעֵנִי הֵן כֻּלָּם כַּבֶּגֶד יִבְלוּ עָשׁ יֹאכְלֵם. מִי בָכֶם יְרֵא ה' שֹׁמֵעַ בְּקוֹל עַבְדּוֹ אֲשֶׁר הָלַךְ חֲשֵׁכִים וְאֵין נֹגַהּ לוֹ יִבְטַח בְּשֵׁם ה' וְיִשָּׁעֵן בֵּאלֹהָיו. הֵן כֻּלְּכֶם קֹדְחֵי אֵשׁ מְאַזְּרֵי זִיקוֹת לְכוּ בְּאוּר אֶשְׁכֶם וּבְזִיקוֹת בִּעַרְתֶּם מִיָּדִי הָיְתָה-זֹּאת לָכֶם לְמַעֲצֵבָה תִּשְׁכָּבוּן".]]

וְעוֹד בְּיִרְמְיָה (א, ד-י): [["וַיְהִי דְבַר-ה' אֵלַי לֵאמֹר. בְּטֶרֶם אֶצָּרְךָ בַבֶּטֶן יְדַעְתִּיךָ וּבְטֶרֶם תֵּצֵא מֵרֶחֶם הִקְדַּשְׁתִּיךָ נָבִיא לַגּוֹיִם נְתַתִּיךָ. וָאֹמַר אֲהָהּ ה' אֱלֹהִים הִנֵּה לֹא-יָדַעְתִּי דַּבֵּר כִּי-נַעַר אָנֹכִי. וַיֹּאמֶר ה' אֵלַי אַל-תֹּאמַר נַעַר אָנֹכִי כִּי עַל-כָּל-אֲשֶׁר אֶשְׁלָחֲךָ תֵּלֵךְ וְאֵת כָּל-אֲשֶׁר אֲצַוְּךָ תְּדַבֵּר. אַל-תִּירָא מִפְּנֵיהֶם כִּי-אִתְּךָ אֲנִי לְהַצִּלֶךָ נְאֻם-ה'. וַיִּשְׁלַח ה' אֶת-יָדוֹ וַיַּגַּע עַל-פִּי וַיֹּאמֶר ה' אֵלַי הִנֵּה נָתַתִּי דְבָרַי בְּפִיךָ. רְאֵה הִפְקַדְתִּיךָ הַיּוֹם הַזֶּה עַל-הַגּוֹיִם וְעַל-הַמַּמְלָכוֹת לִנְתוֹשׁ וְלִנְתוֹץ וּלְהַאֲבִיד וְלַהֲרוֹס לִבְנוֹת וְלִנְטוֹעַ".]]





~ סְגֻלָּה לְרִגְשֵׁי נְחִיתוּת

הַתְּרוּפָה הַיְחִידָה לְרִגְשֵׁי נְחִיתוּת הִיא הָאֱמוּנָה בַּתַּפְקִיד - כָּל אֶחָד בְּתַפְקִידָיו, וּנְבָאֵר.

הַבּוֹרֵא יִתְבָּרַךְ בּוֹרֵא כָּל הַנְּשָׁמוֹת, מִי כָּמוֹהוּ יוֹדֵעַ מַהוּת הַנְּשָׁמָה שֶׁבְּרָאָהּ, מַהוּ תִּקּוּנָהּ וְתַפְקִידָהּ, וּלְשֵׁם מָה שְׁלָחָהּ לָעוֹלָם, וּבְהֶתְאֵם לְכָךְ הִטְבִּיעַ בָּהּ טְבָעִים, חֲשָׁקִים, מִדּוֹת, הֲבָנָה, זִכָּרוֹן, רִכּוּז, שִׂמְחָה, זְרִיזוּת, וְכֵן בְּיֶתֶר הַמִּדּוֹת וְכֹחוֹת הַנֶּפֶשׁ וְכֵן אִם יִהְיֶה עָנִי אוֹ עָשִׁיר יָפֶה אוֹ מְכֹעָר גָּבוֹהַּ אוֹ נָמוּךְ, וְהַכֹּל בְּמִדָּה וּבְמִשְׁקָל מְדֻיָּק בְּדִיּוּק שֶׁאֵין כָּמוֹהוּ, וּבַטְּבָעִים וּמִדּוֹת הַלָּלוּ חָפֵץ ה' שֶׁיַּעַבְדֵהוּ זֶה, שֶׁכָּךְ רָאֲתָה חָכְמָתוֹ יִתְבָּרַךְ בִּנְשָׁמָה זוֹ שֶׁתָּבוֹא עַל תִּקּוּנָהּ אַךְ וְרַק בַּפְּרָטִים הַמְדֻיָּקִים שֶׁקָּבַע לוֹ.

וְאִם כֵּן מַה לּוֹ לְזֶה לִמְדֹד עַצְמוֹ בְּיַחַס לָאֲחֵרִים, אֵין לְאָדָם שׁוּם הֶתֵּר לְהִסְתַּכֵּל וְלִמְדֹד עַצְמוֹ בְּיַחַס לָאֲחֵרִים, כָּל אָדָם יֵשׁ לוֹ תַּפְקִיד מִשֶּׁלּוֹ, וּלְשׁוֹן הָרַב הָאֲרִיזַ"ל: "וּתְתַקֵּן הַחֶלְבְּנָה מַה שֶּׁלֹּא תְּתַקֵּן הַלְּבוֹנָה", כְּלוֹמַר גַּם זֶה הַנִּרְאֶה עָלוּב בִּלְתִּי מֻכְשָׁר, בַּעַל מִדּוֹת וּטְבָעִים קָשִׁים, וְכַיּוֹצֵא שֶׁהִנּוֹ בִּבְחִינַת "חֶלְבְּנָה", יְתַקֵּן זֶה מַה שֶּׁלֹּא תּוּכַל לְתַקֵּן הַנְּשָׁמָה שֶׁהִיא בִּבְחִינַת "לְבוֹנָה" שֶׁהִנָּהּ בַּעֲלַת כִּשּׁוּרִים טוֹבִים וּבַעֲלַת מִדּוֹת טוֹבוֹת וְעִם כָּל הַמַּעֲלוֹת הַטּוֹבוֹת.

וְעַל כֵּן זֶה הַסּוֹבֵל מֵ"רִגְשֵׁי נְחִיתוּת" וְתָמִיד רוֹאֶה שֶׁהָאֲחֵרִים מַצְלִיחִים יוֹתֵר מִמֶּנּוּ, וְכֵן זֶה הַמְכֹעָר בְּפָנָיו, הֶעָנִי, הַנָּמוּךְ, הַפָּחוֹת חָכָם, וְכֵן זֶה שֶׁטָּעֻיּוֹת חַיָּיו תְּכוּפִים, וְכִי הוּא לֹא יֻצְלַח, וּבְשֶׁל כָּךְ חָשׁ הוּא נְחִיתִי, זֶה מִפְּנֵי שֶׁחָשׁ הוּא הִתְחַיְּבֻיּוֹת כְּלַפֵּי נֹהַג הָעוֹלָם, חָשׁ הוּא חוֹבוֹת כְּלַפֵּי הַצְלָחוֹתֵיהֶם שֶׁל אֲחֵרִים, וּכְאִלּוּ וְרוֹדְפִים אַחֲרָיו לְהַשִּׂיגָם. עַל זֶה לְהָבִין, אֵין לוֹ שׁוּם חוֹב כְּלַפֵּי בְּנֵי אָדָם וְנֹהֲגָם, חוֹבוֹתָיו הֵמָּה אַךְ וְרַק כְּלַפֵּי הָקָּבָּ"ה, וּכְלַפֵּי הָקָּבָּ"ה בְּוַדַּאי שֶׁאֵין לוֹ לָחוּשׁ נְחִיתוֹת, אַחַר שֶׁאֵלּוּ הֵם הַכֵּלִים וְהָאֶפְשָׁרֻיּוֹת שֶׁנָּתַן בּוֹ הַבּוֹרֵא, וְהַבּוֹרֵא חָפֵץ בּוֹ כְּמוֹת שֶׁהוּא, וְחוֹשֵׁק בּוֹ וְרוֹצֶה בּוֹ דַּוְקָא בַּכֵּלִים הַלָּלוּ שֶׁנָּתַן בּוֹ, כָּךְ שֶׁכְּלַפֵּי הַבּוֹרֵא בְּוַדַּאי יֵשׁ לָחוּשׁ בְּנוֹחַ וּבְנֹעַם, וְאַדְרַבָּא - "לֵב נִשְׁבָּר וְנִדְכֶּה אֱלֹקִים לֹא תִבְזֶה", וְכַמּוּבָא בַּמִּדְרָשׁ, שֶׁ"הַכֵּלִים" שֶׁבָּהֶם מִשְׁתַּמֵּשׁ הָקָּבָּ"ה הֵמָּה הַכֵּלִים הַשְּׁבוּרִים דַּוְקָא.

וּמִי שֶׁיְּחַזֵּק עַצְמוֹ בֶּאֱמוּנָה אֲמִתִּית זוֹ הַמּוּבֵאת בְּכָל הספה"ק יַצְלִיחַ וְיָקוּם וְיִתְעוֹדֵד וְלֹא יִמּוֹט לְעוֹלָם וְאַדְרַבָּא יָחוּשׁ סִפּוּק וְשִׂמְחָה עִם עַצְמוֹ, יָחוּשׁ בִּטָּחוֹן וּנְעִימוּת בַּעֲבוֹדָתוֹ.

וּכְלָל גָּדוֹל יֵשׁ לָדַעַת, כְּמוֹ שֶׁחָשׁ הָאָדָם עִם עַצְמוֹ כֵּן יְהֵא יַחַס אֲחֵרִים כְּלַפָּיו, אִם הָאָדָם חָשׁ נְחִיתִי וּמִסְכֵּן, כֵּן יַחַס הַבְּרִיּוֹת כְּלַפָּיו, וְאִם חָשׁ הוּא גִּבּוֹר וּבָטוּחַ בְּעַצְמוֹ, שָׂמֵחַ בְּחֶלְקוֹ, מְכַבֵּד אֶת עַצְמוֹ, מַחְזִיק מֵעַצְמוֹ, כְּמוֹ כֵן יְהֵא יַחַס אֲחֵרִים כְּלַפָּיו.

וְכָל רוֹאָיו יְכַבְּדוּהוּ וְיַעֲרִיצוּהוּ בַּמֶּה שֶׁיֵּשׁ בּוֹ בִּרְאוֹתָם הֵיאַךְ אֵינוֹ נָחוּת זֶה בְּחֶסְרוֹנוֹתָיו, זֶה גּוּפָא מַה שֶׁיְּיַקֵּר אֶת כְּבוֹדוֹ בְּעֵינֵי בְּנֵי אָדָם, וְיִתְפַּעֲלוּ מֵעֹז רוּחוֹ וּגְבוּרַת נַפְשׁוֹ לִהְיוֹת שָׂמֵחַ בְּחֶלְקוֹ, וּלְבִלְתִּי הַרְגִּישׁ נָחוּת, וְיִלְמְדוּ מִמֶּנּוּ חָכְמַת חַיִּים, וְיַחְשְׁקוּ לִהְיוֹת כָּמוֹהוּ, וְיִקְּחוּהוּ לְדֻגְמָא וּלְמוֹפֵת, שֶׁכֵּן הֲרֵי זוֹ מַכָּה אֵצֶל רַבִּים שֶׁאֵין לָהּ תְּרוּפָה, וּמִמֶּנּוּ יִלְמְדוּ וְכֵן יַעֲשׂוּ. וְהַדְּבָרִים בְּדוּקִים וּמְנֻסִּים.

וְיֹאמַר בְּעֹז וּבֶאֱמוּנָה הַפְּסוּקִים הַנִּזְכָּרִים לְעֵיל בְּאוֹת כה שֶׁמּוֹעִילִים לָזֶה.



~ סְגֻלָּה לְדִכָּאוֹן

פַּעַם פָּגַשׁ בִּי אָדָם יְרֵא שָׁמַיִם שֶׁסָּבַל מִדִּכָּאוֹן, וּמִתּוֹךְ מַר לִבּוֹ שְׁאָלַנִי: אִם הֶ"חָפֵץ חַיִּים" זצוק"ל הָיָה חוֹלֶה בְּדִכָּאוֹן מַה הוּא הָיָה עוֹשֶׂה בְּמַצָּב זֶה, וְאֶעֱשֶׂה כֵּן גַּם אֲנִי...? עָנִיתִי לוֹ: אָדָם בְּדַרְגַּת הֶחָפֵץ חַיִּים לֹא יִתָּכֵן שֶׁהַדִּכָּאוֹן יִשְׁלֹט בּוֹ, כָּךְ שֶׁשְּׁאֵלָתְךָ אֵינָהּ מְצִיאוּתִית, וְלָמָּה? הַדִּכָּאוֹן הוּא בְּעֶצֶם בִּלְבּוּל מֻשָּׂגִים כְּפִי שֶׁכֵּן הִגְדִּיר אֶת הַדִּכָּאוֹן אַחַד הַפְּסִיכוֹלוֹגִים, כְּשֶׁאֵין לְאָדָם סֵדֶר בְּרֹאשׁוֹ בַּמֻּשָּׂגִים הַיְדוּעִים לוֹ הוּא מִתְבַּלְבֵּל, מִתְעַצֵּב, תּוֹבֵעַ הוּא מֵעַצְמוֹ לְמַעְלָה מִכֹּחוֹתָיו, חָשׁ נְחִיתִי, פָּגוּעַ, עוֹשֶׂה הוּא הַשְׁוָאוֹת - עַצְמוֹ בְּיַחַס לָאֲחֵרִים, וּמִתּוֹךְ כָּךְ נִכְנָס לְמָרָה שְׁחוֹרָה עַד שֶׁנֶּחֱלֶה בְּ"דִכָּאוֹן". כְּשֶׁיֵּשׁ לְאָדָם סֵדֶר בְּמֻשָּׂגָיו, אֵינוֹ תּוֹבֵעַ מֵעַצְמוֹ יוֹתֵר מִכֹּחוֹ, וּמֵבִין שֶׁכְּמוֹ כֵן הַתּוֹרָה לֹא תּוֹבַעַת מֵהָאָדָם יוֹתֵר מִכֹּחוֹ, מֻשְּׂגֵי הַבִּטָּחוֹן אֶצְלוֹ סְדוּרִים וּבְרוּרִים שֶׁיֵּשׁ מַנְהִיג לַבִּירָה, וְאֵין אָדָם נוֹגֵעַ בַּמּוּכָן לַחֲבֵרוֹ, וּבְכָךְ רָחוֹק הוּא מִקִּנְאָה וְתַחֲרוּת, שָׂמֵחַ הוּא בְּחֶלְקוֹ, אֱמוּנָתוֹ בְּרוּרָה בְּכָל מַצָּב לְהָבִין שֶׁזֶּה לְטוֹבָתוֹ, וְגַם בְּמֶחְדָּלָיו וְכִשְׁלוֹנוֹתָיו מֵבִין הוּא שֶׁזֶּה לְתוֹעַלְתּוֹ - לְהָפִיק מִכָּךְ לְקָחִים לֶעָתִיד הֵיאַךְ לְהִזָּהֵר וּלְהִשָּׁמֵר, וְאֵינוֹ מִתְמַקֵּד בֶּעָבָר הֶחָשׁוּךְ, אֶלָּא חַי עִם תִּקְוָה עַל עָתִיד טוֹב וּמֵאִיר, וְיוֹדֵעַ הוּא שֶׁהִנֵּהוּ תַּחַת הַנְהָגַת חֶסֶד וְרַחֲמִים בְּכָל מַצָּב. כָּל אֲשֶׁר אֵלֶּה לוֹ הֲיִתָּכֵן שֶׁיִּפֹּל לְדִכָּאוֹן וּלְמָרָה שְׁחוֹרָה...?!

הֲרֵי שֶׁסְּגֻלַּת הַסְּגֻלּוֹת לִפְעֻלַּת "מֶנַע" מִתּוֹפָעוֹת "דִּכָּאוֹן" וְכַיּוֹצֵא לְהִתְחַשֵּׁל בֶּאֱמוּנָה, וּלְסַדֵּר בְּסֵדֶר נָכוֹן אֶת מֻשְּׂגֵי הָאֱמוּנָה וְהַבִּטָּחוֹן, וְאָז יִרְאֶה שֶׁלְּכָל בְּעָיָה יֵשׁ פִּתְרוֹן...!

יֹאמַר מִזְמוֹר קטז, וּמִזְמוֹר קג בִּתְהִלִּים וּלְבַסּוֹף יֹאמַר:

[["הָרֹפֵא לִשְׁבוּרֵי לֵב וּמְחַבֵּשׁ לְעַצְּבוֹתָם" (תהלים קמז, ג).]]

וְעוֹד (ישעיה ח, יז),

[["וְחִכִּיתִי לַה' הַמַּסְתִּיר פָּנָיו מִבֵּית יַעֲקֹב וְקִוֵּיתִי-לוֹ",]]

וְכֵן תְּפִלָּה לְיַצִּיבוּת הָרוּחַ בְּסוֹף הַסֵּפֶר חֵלֶק הַתְּפִלּוֹת.



~ סְגֻלָּה לִפְתִיחַת שְׁעָרִים בְּכָל מְצוּקוֹת הַחַיִּים

כְּשֶׁהָאָדָם בּוֹטֵחַ בַּסִּבּוֹת, וְנִתְלֶה בָּהֶן, הֲרֵי שֶׁבְּכָךְ מְצַמְצֵם הוּא אֶת אֶפְשָׁרֻיּוֹת הַצָּלָתוֹ וִישׁוּעָתוֹ בַּסִּבּוֹת שֶׁבָּטַח בָּהֶן, וּכְשֶׁהַלָּלוּ יִנָּעֲלוּ - יִנָּעֲלוּ מִמֶּנּוּ שַׁעֲרֵי יְשׁוּעָה. עַל כֵּן, עַל הָאָדָם לֹא לִבְטֹחַ בַּסִּבּוֹת, וְגַם כְּשֶׁהַסִּבּוֹת יֶשְׁנָן לֹא יָשִׂים בִּטְחוֹנוֹ בָּהֶם אֶלָּא בְּסִבַּת כָּל הַסִּבּוֹת - הָקָּבָּ"ה, וְאָז כְּשֵׁם שֶׁהוּא לֹא מְצַמְצֵם בַּסִּבּוֹת לִישׁוּעָתוֹ, כֵּן יִפָּתְחוּ לוֹ שְׁעָרִים מִכָּל כִּוּוּן שֶׁלֹּא יַחְשֹׁב עָלָיו לְהוֹשִׁיעוֹ, הַכְּלָל הָעוֹלֶה! הָאָדָם סוֹגֵר לְעַצְמוֹ אֶפְשָׁרֻיּוֹת לִישׁוּעָה כְּשֶׁחוֹשֵׁב עַל אֶפְשָׁרֻיּוֹת מְסֻיָּמוֹת לְהַצָּלָה בְּעִתּוֹת מְצוּקָה וּכְגוֹן כַּאֲשֶׁר עֲסָקָיו מִתְמוֹטְטִין אוֹ בְּרִיאוּתוֹ רוֹפֶפֶת, בְּכָךְ שֶׁהָאָדָם מְצַמְצֵם יְשׁוּעָתוֹ בַּסִּבּוֹת וְנִתְלֶה בְּגוֹרְמִים כָּאֵלֶּה וְכָאֵלֶּה, אֲזַי כְּמוֹ כֵן סִבּוֹת יְשׁוּעָתוֹ מְצֻמְצָמוֹת כְּפִי שֶׁהִגְבִּילָן הָאָדָם בְּמַחֲשַׁבְתּוֹ, וְאִלּוּ זֶה שֶׁלֹּא מַגְבִּיל בְּמַחֲשַׁבְתּוֹ סִבּוֹת טִבְעִיּוֹת לִישׁוּעָתוֹ, וּמַשְׁלִיךְ יְשׁוּעָתוֹ עַל ה' הַכֹּל יָכוֹל, כְּמוֹ כֵן הַסִּבּוֹת לִישׁוּעָתוֹ לֹא יִהְיוּ מֻגְבָּלוֹת וּתְשׁוּעָתוֹ תָּבוֹא "פִּתְאֹם" מִכָּל כִּוּוּן שֶׁלֹּא עָלָה בְּדַעְתּוֹ.

מְקוֹר הַדְּבָרִים בְּסֵפֶר "תּוֹלְדוֹת יַעֲקֹב יוֹסֵף" וְעוֹד. וְיֹאמַר פְּסוּקִים אֵלֶּה בְּהִתְלַהֲבוּת וּבְשִׂמְחָה:

[["מִי בָכֶם יְרֵא ה' שֹׁמֵעַ בְּקוֹל עַבְדּוֹ אֲשֶׁר הָלַךְ חֲשֵׁכִים וְאֵין נֹגַהּ לוֹ יִבְטַח בְּשֵׁם ה' וְיִשָּׁעֵן בֵּאלֹקָיו" (ישעיה נ, י).]]

[["כִּי אֵין לַה' מַעְצוֹר לְהוֹשִׁיעַ בְּרַב אוֹ בִמְעָט" (שמואל-א, יא, ו). "וְחִכִּיתִי לַה' הַמַּסְתִּיר פָּנָיו מִבֵּית יַעֲקֹב וְקִוֵּיתִי-לוֹ" (ישעי ח, יז).]]

[["וַיֹּאמֶר ה' אֵלָיו מִי שָׂם פֶּה לָאָדָם אוֹ מִי-יָשׂוּם אִלֵּם אוֹ חֵרֵשׁ אוֹ פִקֵּחַ אוֹ עִוֵּר הֲלֹא אָנֹכִי ה'" (שמות ד, יא).]]

[["ה' אֱלֹקִים אַתָּה הַחִלּוֹתָ לְהַרְאוֹת אֶת-עַבְדְּךָ אֶת-גָּדְלְךָ וְאֶת-יָדְךָ הַחֲזָקָה אֲשֶׁר מִי-קֵל בַּשָּׁמַיִם וּבָאָרֶץ אֲשֶׁר-יַעֲשֶׂה כְמַעֲשֶׂיךָ וְכִגְבוּרֹתֶךָ" (דברים ג' כד).]]

[["כִּי מִי-גוֹי גָּדוֹל אֲשֶׁר-לוֹ אֱלֹקִים קְרֹבִים אֵלָיו כַּה' אֱלֹקֵינוּ בְּכָל-קָרְאֵנוּ אֵלָיו" (דברים ד, ז).]]

[["אַתָּה הָרְאֵתָ לָדַעַת כִּי ה' הוּא הָאֱלֹקִים אֵין עוֹד מִלְּבַדּוֹ" (דברים ד, לה).]]

[["כִּי לֹא עַל-הַלֶּחֶם לְבַדּוֹ יִחְיֶה הָאָדָם כִּי עַל-כָּל-מוֹצָא פִי-ה' יִחְיֶה הָאָדָם" (דברים ח, ג).]]

[["וְזָכַרְתָּ אֶת-ה' אֱלֹהֶיךָ כִּי הוּא הַנֹּתֵן לְךָ כֹּחַ לַעֲשׂוֹת חָיִל" (דברים ח, יח).]]

[["הֵן לַה' אֱלֹהֶיךָ הַשָּׁמַיִם וּשְׁמֵי הַשָּׁמָיִם הָאָרֶץ וְכָל-אֲשֶׁר-בָּהּ" (דברים י, יד).]]

[["כִּי ה' אֱלֹהֵיכֶם הוּא אֱלֹהֵי הָאֱלֹהִים וַאֲדֹנֵי הָאֲדֹנִים הָאֵ-ל הַגָּדֹל הַגִּבֹּר וְהַנּוֹרָא אֲשֶׁר לֹא-יִשָּׂא פָנִים וְלֹא יִקַּח שֹׁחַד" (דברים י, יז)]]

[["הוּא תְהִלָּתְךָ וְהוּא אֱלֹהֶיךָ" (דברים י, כא).]]





~ סְגֻלָּה לַסּוֹבֵל מִבִּלְבּוּלֵי וּסְפֵקוֹת אֱמוּנָה

לַסּוֹבֵל מִבִּלְבּוּלֵי אֱמוּנָה וּסְפֵקוֹת בְּדִבְרֵי חֲזַ"ל וּבְעִקְּרֵי הַדָּת סְגֻלָּתוֹ הַגְּדוֹלָה לְהִתְחַזֵּק בְּמִדַּת הָעֲנָוָה וּמִיָּד יִסְתַּלְּקוּ מִמֶּנּוּ כָּל הִרְהוּרֵי סְפֵקוֹת וּבִלְבּוּלֵי הָאֱמוּנָה. וְכָךְ כּוֹתֵב רַבֵּנוּ הַסְּטַיְפֶּלֶר בְּסִפְרוֹ "חַיֵּי עוֹלָם":

וְזֹאת הָעֵצָה הַיְעוּצָה לְאוֹתָן הַסּוֹבְלִים מִבִּלְבּוּלֵי אֱמוּנָה סְפֵקוֹת וְהִרְהוּרִים, שֶׁלֹּא יִתְעַסְּקוּ וְיַחְקְרוּ בְּעִנְיְנֵי סְפֵקוֹתֵיהֶם, אֶלָּא לְהִשְׁתַּדֵּל בְּמִדַּת "הָעֲנָוָה", לִלְמֹד בַּסְּפָרִים הַקְּדוֹשִׁים הַמְעוֹרְרִים לַעֲנָוָה וּלְצַיֵּר לְעַצְמוֹ כְּכָל הַאֶפְשָׁר בִּטּוּל חֲשִׁיבוּתוֹ וְשִׁפְלוּתוֹ, וּלְהִתְנַהֵג בְּמִדַּת הָעֲנָוִים כַּמְבֹאָר בְּסִפְרֵי יְרֵאִים, וְעַל הַכֹּל לְהִתְפַּלֵּל לַה' יִתְבָּרַךְ בֶּאֱמֶת עַל זֶה שֶׁיִּזְכֶּה לַעֲנָוָה, וּכְכָל שֶׁיִּתְקָרֵב יוֹתֵר לְמִדַּת הָעֲנָוָה כָּכָה יִתְבַּטְּלוּ מִמֶּנּוּ הַבִּלְבּוּלִים וְהַסְּפֵקוֹת הַמַּטְרִידוֹת אוֹתוֹ, וְהוּא בָּדוּק וּמְנֻסֶּה.

עוֹד כָּתַב שָׁם:

[[וְהִנֵּה מְבֹאָר בַּסְּפָרִים הַקְּדוֹשִׁים שֶׁכָּל הַסְּפֵקוֹת וְהַבִּלְבּוּלִים בְּעִנְיְנֵי אֱמוּנָה אֵינָם נִמְצָאִים אֶלָּא בְּלֵב בַּעַל הַגַּאֲוָה... אֲבָל מִי שֶׁזּוֹכֶה לַעֲנָוָה אֲמִתִּית לְהַרְגִּישׁ וְלַחֲשֹׁב עַצְמוֹ כְּדָבָר שֶׁאֵינוֹ כְּלוּם - תֵּכֶף וּמִיָּד מִסְתַּלְּקִים מִמֶּנּוּ כָּל הַסְּפֵקוֹת וְהַבִּלְבּוּלִים, וְכֻלָּם בְּטֵלִים וּמְבֻטָּלִים וְנֶעֱלָמִים וְאֵינָם, וְזֶה בָּדוּק וּמְנֻסֶּה בְּבֵרוּר גָּמוּר.]]

וְיִקְרָא וִדּוּי דִּלְהַלָּן מֵרַבֵּנוּ נִסִּים הַמַּכְנִיעַ מְאֹד גַּאֲוַת הַלֵּב:

[[רִבּוֹנוֹ שֶׁל עוֹלָם. קֹדֶם כָּל דְּבָרַי אֵין לִי פֶּה לְהָשִׁיב וְלֹא מֵצַח לְהָרִים רֹאשׁ. כִּי עֲוֹנוֹתַי עָבְרוּ רֹאשִׁי. כְּמַשָּׂא כָבֵד יִכְבְּדוּ מִמֶּנִּי. וּפְשָׁעַי רַבּוּ מִלִּמְנוֹת. וְחַטֹּאתַי עָצְמוּ מִסַּפֵּר. מִתְוַדֶּה אֲנִי לְפָנֶיךָ ה' אֱלֹהֵי וֵאלֹהֵי אֲבוֹתַי. בִּכְפִיפַת רֹאשׁ. בִּכְפִיפַת קוֹמָה. בִּנְמִיכַת רוּחַ. בַּחֲלִישׁוּת חַיִל. בִּשְׁבִירַת לֵב. בְּקִידָה. בִּבְרִיכָה. בִּכְרִיעָה. בְּהִשְׁתַּחֲוָיָה. בְּאֵימָה. בְּמוֹרָא. בְּיִרְאָה. בִּרְעָדָה. בְּפַחַד. בְּחַלְחָלָה. עַל הַחֲטָאִים וְעַל הָעֲוֹנוֹת. וְעַל הַפְּשָׁעִים. שֶׁחָטָאתִי. וְשֶׁעָוִיתִי. וְשֶׁפָּשַׁעְתִּי לְפָנֶיךָ ה' אֱלֹהַי. אוֹמֵר אֲנִי לְפָנֶיךָ ה' אֱלֹהַי. מִקְצַת מַעֲשַׂי הָרָעִים. וְדַרְכֵי הַמְקֻלְקָלִים. וּמִפְעָלַי הַמְכֹעָרִים. לְגָמְרָם אִי אֶפְשָׁר. וְאֵין בִּי כֹחַ לְגַלּוֹתָם וּלְבָרְרָם. וְלֹא אֶעֱצֹר חַיִל לְחַבְּרָם. וְאֵינִי כְדַאי לְבַקֵּשׁ עֲלֵיהֶם מְחִילָה וּסְלִיחָה וְכַפָּרָה. מָה אֲנִי. מַה חַיָי. אֲנִי הֶבֶל וָרִיק. עָפָר וָאֵפֶר רִמָּה וְתוֹלֵעָה. מִתְבּוֹשֵׁשׁ אֲנִי מֵחֲטָאַי, וּמֻכְלָם אֲנִי מֵעֲוֹנוֹתַי. וְנֶחְפָּר מִפְּשָׁעַי. וְאִם אָבֹא לְבָרְרָם וּלְחַבְּרָם וּלְפָרְשָׁם. יִכְלֶה הַזְּמַן וְהֵמָּה לֹא יִכְלוּ. וְאֵין לִי פִּתְחוֹן פֶּה לְהִתְוַּדוֹת עֲלֵיהֶם. גָּדוֹל עֲוֹנִי מִנְּשׂוֹא. עָצְמוּ פְּשָׁעַי מִסַּפֵּר. בֹּשְׁתִּי וְגַם נִכְלַמְתִּי כַּגַּנָּב הַנִּמְצָא בַּמַּחְתֶּרֶת:]]

[[רִבּוֹנוֹ שֶׁל עוֹלָם. אִם בָּאתִי לְפָרֵט אֶת חֲטָאַי וּלְפָרְשָׁם וּלְבָאֲרָם. יִכְלֶה הַזְּמַן וְהֵמָּה לֹא יִכְלוּ. עַל אֵי זֶה מֵהֵם אֶתְבַּע. וְעַל אֵי זֶה מֵהֵם אֶתְוַדֶּה. וְעַל אֵי זֶה מֵהֵם אֲבַקֵּשׁ מְחִילָה וּסְלִיחָה וְכַפָּרָה. עַל הַכְּלָל אוֹ עַל הַפְּרָט. עַל הַנִּסְתָּרוֹת אוֹ עַל הַנִּגְלוֹת. עַל הָרִאשׁוֹנוֹת אוֹ עַל הָאַחֲרוֹנוֹת. עַל הַחֲדָשׁוֹת אוֹ עַל הַיְשָׁנוֹת. עַל הַטְּמוּנוֹת אוֹ עַל הַיְדוּעוֹת. עַל הַנִּזְכָּרוֹת אוֹ עַל הַנִּשְׁכָּחוֹת מִמֶּנִּי. אֲנִי יוֹדֵעַ בְּעַצְמִי שֶׁאֵין בִּי. לֹא תוֹרָה וְלֹא מִצְוָה. לֹא דַעַת וְלֹא תְבוּנָה. לֹא צְדָקָה וְלֹא כִשְׁרוֹן. לֹא גְּמִילוּת חֲסָדִים וְלֹא יַשְׁרוּת לֵבָב. אֲבָל אֲנִי אֱוִיל וְלֹא יוֹדֵעַ. בַּעַר וְלֹא מֵבִין. גַּזְלָן וְלֹא נֶאֱמָן. חַיָּב וְלֹא זַכָּאי. כְּרָשָׁע וְלֹא צַדִּיק. רָע וְלֹא טוֹב. וְכָל מַעֲשֵׂה טוֹב לֹא עָשִׂיתִי:]]

[[וְאִם אַתָּה דָן אוֹתִי כְּמַעֲשַׂי. אוֹי לִי. אוֹיָה לִי. אַלְלַי לִי. אֲהָהּ עָלַי. אוֹיָה עַל נַפְשִׁי. וְאִם תְּבַקֵּשׁ לְנַקּוֹתִי כִּמְטַהֵר וְכִמְצָרֵף כֶּסֶף. לֹא יִשָּׁאֵר מִמֶּנִּי מְאוּמָה:]]

[[יְהִי רָצוֹן מִלְּפָנֶיךָ ה' אֱלֹהַי וֵאלֹהֵי אֲבוֹתַי. שֶׁלֹּא תָבֹא בְמִשְׁפָּט אֶת עַבְדֶּךָ. כִּי לֹא יִצְדַּק לְפָנֶיךָ כָל חָי. מָה אֲנִי. מַה חַיַּי. אֲנִי כְּקַשׁ לִפְנֵי אֵשׁ. וּכְעֵצִים יְבֵשִׁים לִפְנֵי הָאוּר. כֶּסֶף סִגִּים מְצֻפֶּה עַל חָרֶשׂ. הֲבֵל הֲבָלִים שֶׁאֵין בּוֹ מַמָּשׁ:]]

[[בַּמָּה אֲקַדֵּם פָּנֶיךָ ה' אֱלֹהַי. אוֹ מָה רְפוּאָה אֲבַקֵּשׁ מִמְּךָ. כְּבֵן סוֹרֵר וּמוֹרֶה הָיִיתִי לַעֲשׂוֹת הָרַע בְּעֵינֶיךָ. כְּעֶבֶד מוֹרֵד בַּאֲדֹנָיו וּכְתַלְמִיד חוֹלֵק עַל רַבּוֹ. אֶת אֲשֶׁר טִהַרְתָּ טִמֵּאתִי. וְאֶת אֲשֶׁר טִמֵּאתָ טִהַרְתִּי. אֶת אֲשֶׁר הִתַּרְתָּ אָסַרְתִּי. וְאֶת אֲשֶׁר אָסַרְתָּ הִתַּרְתִּי. אֶת אֲשֶׁר אָהַבְתָּ שָׂנֵאתִי. וְאֶת אֲשֶׁר שָׂנֵאתָ אָהַבְתִּי. אֶת אֲשֶׁר הֵקַלְתָּ הֶחְמַרְתִּי. וְאֶת אֲשֶׁר הֶחְמַרְתָּ הֵקַלְתִּי. אֶת אֲשֶׁר קֵרַבְתָּ הִרְחַקְתִּי. וְאֶת אֲשֶׁר הִרְחַקְתָּ קֵרַבְתִּי. אַךְ לֹא לְהַכְעִיסְךָ נִתְכַּוַּנְתִּי. וּבְעַזּוּת מֵצַח בָּאתִי לְבַקֵּשׁ מִלְּפָנֶיךָ מְחִילָה וּסְלִיחָה וְכַפָּרָה. שַׂמְתִּי פָנַי כַּחַלָּמִישׁ. וָאֵדַע כִּי לֹא אֵבוֹשׁ. כִּי עָלֶיךָ בָטַחְתִּי ה'. אָמַרְתִּי אֱלֹהַי אַתָּה. וְנִשְׁעַנְתִּי עַל רֻבֵּי חֲסָדֶיךָ. כִּי יָדַעְתִּי כִּי אַתָּה אֵל חַנּוּן וְרַחוּם אֶרֶךְ אַפַּיִם וְרַב-חֶסֶד וְנִחָם עַל-הָרָעָה וּמַרְבֶּה לְהֵיטִיב:]]





~ סְגֻלָּה לַסּוֹבֵל מִמִּשְׁקָעִים בְּחַיָּיו

מִי שֶׁעָבְרָה עָלָיו יַלְדוּת קָשָׁה אוֹ בַּחֲרוּת קָשָׁה וְכַיּוֹצֵא שֶׁמַּשְׁאִירָה עָלָיו רְשָׁמִים שְׁלִילִיִּים, אוֹ שֶׁל "סִיּוּט" אוֹ שֶׁל דִּכָּאוֹן, אוֹ שֶׁל חֹסֶר בִּטָּחוֹן וְעַתָּה אַף שֶׁאֹרַח חַיָּיו מְסֻדָּר וּמֻצְלָח אֶלָּא שֶׁזִּכְרוֹנוֹת הֶעָבָר יוֹצְרִים אֶצְלוֹ מִשְׁקָעִים בְּאֹפֶן שֶׁמֻּפְרָע הוּא מִלְּתַפְקֵד בְּאֹפֶן נוֹרְמָלִי, הַסְּגֻלָּה הַטּוֹבָה בְּיוֹתֵר לָצֵאת מִמַּצָּבִים אֵלֶּה הוּא דַּוְקָא לִשְׂמֹחַ בַּתְּקוּפוֹת שֶׁעָבְרוּ עָלָיו הֵן מִפְּנֵי שֶׁהָיוּ תְּקוּפוֹת שֶׁל יִסּוּרִים, וְיִסּוּרִים מְכַפְּרִים מַעֲלִים וּמְרוֹמְמִים, וְהֵן מִפְּנֵי שֶׁבְּכָךְ יֵשׁ בְּיָדוֹ לְהַעֲרִיךְ וּלְיַקֵּר אֶת הָ"אוֹר" שֶׁהוּא נִמְצָא בּוֹ עַתָּה, שֶׁכֵּן אֵין הָאוֹר נִכָּר אֶלָּא מִתּוֹךְ הַחֹשֶׁךְ, וּמָה שֶׁאֵצֶל רַבִּים קָשֶׁה מְאֹד לְהַכִּיר בַּטּוֹב שֶׁיֵּשׁ לָהֶם אֵצֶל זֶה קַל הַדָּבָר יוֹתֵר.

וְעַל כֵּן מַה שֶּׁיֵּשׁ לְאֶחָד כָּזֶה לַעֲשׂוֹת הוּא לַעֲשׂוֹת הַשְׁוָאָה בֵּין הַתְּקוּפוֹת הַקָּשׁוֹת שֶׁעָבְרוּ לְבֵין הַתְּקוּפוֹת הַיָּפוֹת שֶׁל עַתָּה כְּשֶׁכְּבָר נֶחְלַץ מֵאוֹתָם מַצָּבִים, וְיוֹדֶה לַה' בְּשִׂמְחָה גְּדוֹלָה הֵיאַךְ עַתָּה - תּוֹדָה לַה' - צַדִּיק מִצָּרָה נֶחְלַץ, וּכְשֶׁנִּתְקָף הוּא בְּזִכְרוֹנוֹת הֶעָבָר בִּמְקוֹם לְהִשָּׁקַע בָּהֶם וְלַחֲשֹׁב כְּאִלּוּ הוּא חַי אָז בְּתוֹךְ יְמֵי הַחֹשֶׁךְ שֶׁעָבְרוּ, מִיָּד יָסִיט מַחְשַׁבְתּוֹ לַכִּוּוּן הָאַחֵר - לִשְׂמֹחַ שִׂמְחָה עֲצוּמָה בִּלְבָבוֹ, וְלוֹמַר לְעַצְמוֹ, יִשְׁתַּבַּח שְׁמוֹ שֶׁל מֶלֶךְ מַלְכֵי הַמְּלָכִים הֵיאַךְ הוֹצִיאָנִי מֵאֲפֵלָה לְאוֹרָה, וּמִגָּלוּת לִגְאֻלָּה וְיַעֲרֹךְ הַשְׁוָאָה בֵּין הֶעָבָר - שֶׁאוֹתוֹ יִזְכֹּר לְלֹא עֹמֶק כְּדֵי שֶׁלֹּא לְהִשָּׁקַע בְּזִכְרוֹנוֹת הֶעָבָר - לְבֵין מַצָּבוֹ הַטּוֹב שֶׁל עַתָּה שֶׁבּוֹ אָכֵן יִתְרַכֵּז כָּרָאוּי לְהִתְבּוֹנֵן בְּטוֹבוֹת ה' שֶׁגָּבְרוּ עָלָיו, וּבְזֶה אַדְרַבָּא, כָּל פַּעַם שֶׁיִּתָּקֵף בְּזִכְרוֹנוֹת הֶעָבָר מִיָּד יָשִׁיב מִלְחָמָה לִכְנֶגְדָם, וְתֵכֶף לִקְרַאת בּוֹאָם יַגְדִּיל שִׂמְחָתוֹ, וּכְשֶׁיַּרְגִּיל עַצְמוֹ בְּכָךְ כַּמָּה פְּעָמִים יִרְאֶה בְּחוּשׁ שֶׁכְּבָר כִּמְעָט לֹא נִתְקָף הוּא יוֹתֵר בְּזִכְרוֹנוֹת הֶעָבָר לְהַעֲכִיר אֶת רוּחוֹ.

וְהוּא בָּדוּק וּמְנֻסֶּה! וְזֶהוּ בְּעֶצֶם מַטְּרַת כָּל חַגֵּי יִשְׂרָאֵל, לִשְׂמֹחַ עַתָּה דַּוְקָא בְּזִכְרוֹן הַגָּלוּת וְהַצָּרָה שֶׁהָיְתָה, שֶׁהִנֵּה כְּבָר אֵינֶנָּהּ, וּבִמְקוֹמָהּ בָּאָה הַגְּאֻלָּה.

וְיִקְרָא פְּסוּקִים שֶׁאֲמָרוּם חַנָּה וְדָוִד הַמְתָאֲרִים הֵמָּה אֶת תְּקוּפָתָם הַקָּשָׁה וְאֶת הַשִּׂמְחָה כְּשֶׁנֶּחֶלְצוּ מִמֶּנָּה.

[["אֵין-קָדוֹשׁ כַּה' כִּי אֵין בִּלְתֶּךָ וְאֵין צוּר כֵּאלֹקֵינוּ. ה' מֵמִית וּמְחַיֶּה מוֹרִיד שְׁאוֹל וַיָּעַל. ה' מוֹרִישׁ וּמַעֲשִׁיר מַשְׁפִּיל אַף-מְרוֹמֵם. מֵקִים מֵעָפָר דָּל מֵאַשְׁפֹּת יָרִים אֶבְיוֹן לְהוֹשִׁיב עִם-נְדִיבִים" (שמואל א, ב, ב-ח).]]

[["כִּי אֵין לַה' מַעְצוֹר לְהוֹשִׁיעַ בְּרַב אוֹ בִמְעָט" (שמואל א, יד, ו).]]

[["ה' סַלְעִי וּמְצֻדָתִי וּמְפַלְטִי-לִי אֱלֹקֵי צוּרִי אֶחֱסֶה-בּוֹ מָגִנִּי וְקֶרֶן יִשְׁעִי מִשְׂגַּבִּי וּמְנוּסִי משִׁעִי מֵחָמָס תּשִׁעֵנִי. מְהֻלָּל אֶקְרָא ה' וּמֵאֹיְבַי אִוָּשֵׁעַ" (שמואל ב' כב, ב-ד).]]

[["חַי-ה' וּבָרוּךְ צוּרִי וְיָרֻם אֱלֹקֵי צוּר יִשְׁעִי" (שמואל ב', כב, מז).]]

וְכָךְ אָמַר דָּוִד מֶלֶךְ יִשְׂרָאֵל: (תהלים קיח ה- כד)

[["מִן הַמֵּצַר קָרָאתִי יָּ-הּ עָנָנִי בַמֶּרְחָב יָ-הּ. ה' לִי לֹא אִירָא מַה יַּעֲשֶׂה לִי אָדָם. ה' לִי בְּעֹזְרָי וַאֲנִי אֶרְאֶה בְשׂנְאָי. טוֹב לַחֲסוֹת בַּה' מִבְּטֹחַ בָּאָדָם. טוֹב לַחֲסוֹת בַּה' מִבְּטֹחַ בִּנְדִיבִים. כָּל גּוֹיִם סְבָבוּנִי בְּשֵׁם ה' כִּי אֲמִילַם. סַבּוּנִי גַם סְבָבוּנִי בְּשֵׁם ה' כִּי אֲמִילַם. סַבּוּנִי כִדְבוֹרִים דֹּעֲכוּ כְּאֵשׁ קוֹצִים בְּשֵׁם ה' כִּי אֲמִילַם. דַּחֹה דְחִיתַנִי לִנְפֹּל וַה' עֲזָרָנִי. עָזִּי וְזִמְרָת יָ-הּ וַיְהִי לִי לִישׁוּעָה. קוֹל רִנָּה וִישׁוּעָה בְּאָהֳלֵי צַדִּיקִים יְמִין ה' עֹשָׂה חָיִל. יְמִין ה' רוֹמֵמָה יְמִין ה' עֹשָׂה חָיִל. לֹא אָמוּת כִּי אֶחְיֶה וַאֲסַפֵּר מַעֲשֵׂי יָ-הּ. יַסֹּר יִסְּרַנִּי יָּ-הּ וְלַמָּוֶת לֹא נְתָנָנִי. פִּתְחוּ לִי שַׁעֲרֵי צֶדֶק אָבֹא בָם אוֹדֶה יָ-הּ. זֶה הַשַּׁעַר לַה' צַדִּיקִים יָבֹאוּ בוֹ. אוֹדְךָ כִּי עֲנִיתָנִי וַתְּהִי לִי לִישׁוּעָה. אֶבֶן מָאֲסוּ הַבּוֹנִים הָיְתָה לְרֹאשׁ פִּנָּה. מֵאֵת ה' הָיְתָה זֹּאת הִיא נִפְלָאת בְּעֵינֵינוּ. זֶה הַיּוֹם עָשָׂה ה' נָגִילָה וְנִשְׂמְחָה בוֹ]]





~ סְגֻלָּה לְגִדּוּל יְלָדִים קְטַנִּים בְּנַחַת

לְאִמָּהוֹת הַמִּתְקַשּׁוֹת בְּנֶטֶל גִּדּוּל יַלְדֵיהֶם וְהוּא עֲלֵיהֶם לְמַשָּׂא וּבִפְרָט כַּאֲשֶׁר הַגִּדּוּל הוֹלֵךְ קָשֶׁה וּמְיַגֵּעַ, לְהַקְדִּים תְּפִלָּה בַּבֹּקֶר עַל הַצְלָחַת אוֹתוֹ הַיּוֹם, וְהוּא בָּדוּק וּמְנֻסֶּה, אִמָּא שֶׁקָּמָה קְצָת יוֹתֵר מֻקְדָם מֵהַזְּמַן שֶׁצְּרִיכָה לְהָעִיר אֶת יְלָדֶיהָ, וּמַקְדִּימָה תְּפִלָּה לַה' מֵעֹמֶק לִבָּהּ שֶׁיֵּלֵךְ לָהּ הַיּוֹם בְּנָקֵל, שֶׁהַיְלָדִים יִהְיוּ מְמֻשְׁמָעִים, נוֹחִים זֶה לְזֶה, וְשֶׁגִּדּוּלָם יְהֵא בְּנָקֵל בְּאוֹתוֹ יוֹם, תִּרְאֶה פְּלָאוֹת מַמָּשׁ...! וּכְמוֹ כֵן בִּרְגָעִים אֲחָדִים בְּכָל בֹּקֶר תִּתְבּוֹנֵן הָאֵם הָעֲמוּסָה בְּמַשָּׂא גִּדּוּל יְלָדֶיהָ, שֶׁבְּעֶצֶם מְגַדֶּלֶת הִיא יְלָדִים לְתַלְמוּד תּוֹרָה שֶׁהָעוֹלָם עוֹמֵד עַל הֶבֶל פִּיהֶם, וּבִזְכוּתָם חַיָּה הִיא וּבַעֲלָהּ, כָּךְ שֶׁיּוֹתֵר מִמַּה שֶׁהַהוֹרִים מְשַׁמְּרִים אֶת יַלְדֵיהֶם הַקְּטַנִּים, יוֹתֵר מִכָּךְ מְשַׁמְּרִים יְלָדִים אֵלּוּ אֶת הוֹרֵיהֶם מִכָּל גְּזֵרוֹת קָשׁוֹת וְרָעוֹת, שֶׁכֵּן בְּהֶחְלֵט יִתָּכֵן שֶׁמְּבַטְּלִים מֵהַהוֹרִים גְּזֵרוֹת קָשׁוֹת רַק בְּשֶׁל כָּךְ שֶׁיֵּשׁ לָהֶם תַּפְקִיד לְגַדֵּל בְּנֵיהֶם לַתּוֹרָה, וְתִשְׂמַח בְּבָנֶיהָ לִרְאוֹת בָּהֶם כְּמַצִּילֵי חַיֶּיהָ וְחַיֵּי בַּעֲלָהּ בָּעוֹלָם הַזֶּה, וְעַל אַחַת כַּמָּה וְכַמָּה בָּעוֹלָם הַבָּא, שֶׁכֵּן בֵּן מְזַכֶּה אָבִיו וְאִמּוֹ, וְאַף מַצִּילָם מִגֵּיהִנֹּם וּמְבִיאָם לְחַיֵּי עוֹלָם הַבָּא כַּמּוּבָא בַּחֲזַ"ל.

וְתֹאמַר הַפָּסוּק בִּתְהִלִּים (קי"ג, ט)

[["מוֹשִׁיבִי עֲקֶרֶת הַבַּיִת אֵם הַבָּנִים שְׂמֵחָה הַלְלוּיָ-הּ".]]

וְעוֹד תֹּאמַר: [[אֵין הָעוֹלָם מִתְקַיֵּם אֶלָּא עַל הֶבֶל פִּיהֶם שֶׁל תִּינוֹקוֹת שֶׁל בֵּית רַבָּן, לְפִי שֶׁאֵין דּוֹמֶה הֶבֶל פֶּה שֶׁאֵין בּוֹ חֵטְא לְהֶבֶל פֶּה שֶׁיֵּשׁ בּוֹ חֵטְא (שבת קיט ע"ב).]]

[["רַבִּי יְהוֹשֻׁעַ בֵּן חֲנָנְיָה אַשְׁרֵי יוֹלַדְתּוֹ" (אבות פ"ב מ"ט)]]

[["הַזֹּרְעִים בְּדִמְעָה בְּרִנָּה יִקְצֹרוּ. הָלוֹךְ יֵלֵךְ וּבָכֹה נֹשֵׂא מֶשֶׁךְ הַזָּרַע בֹּא יָבוֹא בְרִנָּה נֹשֵׂא אֲלֻמֹּתָיו" (תהלים קכו, ה-ו).]]

[["הִנֵּה נַחֲלַת ה' בָּנִים שָׂכָר פְּרִי הַבָּטֶן. כְּחִצִּים בְּיַד גִּבּוֹר כֵּן בְּנֵי הַנְּעוּרִים. אַשְׁרֵי הַגֶּבֶר אֲשֶׁר מִלֵּא אֶת אַשְׁפָּתוֹ מֵהֶם לֹא יֵבֹשׁוּ כִּי יְדַבְּרוּ אֶת אוֹיְבִים בַּשָּׁעַר" (תהלים קכז, ג-ה).]]





~ סְגֻלָּה גְּדוֹלָה וְנִפְלָאָה לְזִוּוּג, לַחֲשׂוּכֵי בָּנִים, לְפַרְנָסָה לִבְרִיאוּת וָעוֹד.

כְּשֶׁאָדָם מַשְׁפִּיל עַצְמוֹ הָקָּבָּ"ה מְרוֹמְמוֹ, הִנֵּה מָצִינוּ בְּשָׂרָה אִמֵּנוּ שֶׁהָיְתָה עֲקָרָה, וּבַמֶּה רָאֲתָה כְּפִתְרוֹן לִישׁוּעָתָהּ? נֶאֱמַר בַּתּוֹרָה (בראשית טז, ב): "וַתֹּאמֶר שָׂרַי אֶל-אַבְרָם הִנֵּה-נָא עֲצָרַנִי ה' מִלֶּדֶת בֹּא-נָא אֶל-שִׁפְחָתִי אוּלַי אִבָּנֶה מִמֶּנָּה". רָאֲתָה שָׂרָה שֶׁהַדֶּרֶךְ לִישׁוּעָה הוּא לְהַשְׁפִּיל אֶת עַצְמָהּ, שֶׁכֵּן וְכִי יֵשׁ לְךָ הַשְׁפָּלָה גְּדוֹלָה מִזּוֹ שֶׁהַגְּבִירָה נוֹתֶנֶת אֶת שִׁפְחָתָהּ לְבַעֲלָהּ, וּמַכְנִיסָה צָרָה לְבֵיתָהּ...?! אוּלָם יָדְעָה שָׂרָה שֶׁדַּרְכּוֹ שֶׁל הָקָּבָּ"ה לְהַגְבִּיהַּ שְׁפָלִים עַד מָרוֹם, וּכְחֹק הוּא בַּבְּרִיאָה.

וְכֵן מָצִינוּ בְּרָחֵל כְּשֶׁרָאֲתָה שֶׁלֹּא יָלְדָה לְיַעֲקֹב מֶה עָשְׂתָה? (בראשית ל, ג): וַתֹּאמֶר הִנֵּה אֲמָתִי בִלְהָה בֹּא אֵלֶיהָ וְתֵלֵד עַל-בִּרְכַּי וְאִבָּנֶה גַם-אָנֹכִי מִמֶּנָּה, וְכֵן נֶאֱמַר בְּלֵאָה כְּשֶׁרָאֲתָה שֶׁעָמְדָה מִלֶּדֶת לְאַחַר שֶׁיָּלְדָה הָאַרְבָּעָה בָּנִים הָרִאשׁוֹנִים, מֶה עָשְׂתָה? (בראשית ל, ט) "וַתֵּרֶא לֵאָה כִּי עָמְדָה מִלֶּדֶת וַתִּקַּח אֶת-זִלְפָּה שִׁפְחָתָהּ וַתִּתֵּן אֹתָהּ לְיַעֲקֹב לְאִשָּׁה", הָרְאֵתָ לָדַעַת כִּי חֹק קָבוּעַ אֵצֶל הָקָּבָּ"ה לְהַשְׁפִּיל גֵּאִים עֲדֵי אָרֶץ וּלְהַגְבִּיהַּ שְׁפָלִים עַד מָרוֹם.

וְכֵן מָצִינוּ בְּיַעֲקֹב אָבִינוּ כְּשֶׁבָּא עָלָיו עֵשָׂו, הִשְׁפִּיל עַצְמוֹ בְּכָךְ שֶׁקִּרְאוּ אֲדוֹנִי, וְקָרָא עַצְמוֹ עֶבֶד כַּמָּה וְכַמָּה פְּעָמִים, וְעוֹד הִשְׁתַּחֲוָה לוֹ אַרְצָה בְּפִשּׁוּט יָדַיִם וְרַגְלַיִם שֶׁבַע פְּעָמִים, הוּא וְנָשָׁיו וְשִׁפְחוֹתָיו וִילָדָיו, וּמוּבָא בזוה"ק שֶׁבְּהִשְׁתַּחֲוֻיּוֹת אֵלּוּ הִצְלִיחַ לִשְׁלֹט עַל עֵשָׂו שֶׁלֹּא יָרַע לוֹ.

וּמְקוֹר הַדְּבָרִים מוּבָאִים בַּמִּדְרָשׁ (מדבר רבה, כב, ח): שָׁאֲלָה מַטְרוֹנָא אַחַת אֶת רַבִּי שִׁמְעוֹן בֶּן חֲלַפְתָּא, לְכַמָּה יָמִים בָּרָא הָקָּבָּ"ה עוֹלָמוֹ? אָמַר לָהּ לְשִׁשָּׁה יָמִים. שָׁאֲלָה לוֹ עוֹד, וּמֵאָז וְעַד עַתָּה מָה עוֹשֶׂה הָקָּבָּ"ה? אָמַר לָהּ עוֹשֶׂה "סֻלָּמוֹת" מוֹרִיד לְזֶה וּמַעֲלֶה לְזֶה, שֶׁנֶּאֱמַר: "כִּי אֱלֹקִים שׁוֹפֵט זֶה יַשְׁפִּיל וְזֶה יָרִים", הִנֵּה לָמַדְנוּ מִמִּדְרָשׁ זֶה, שֶׁהוּא חֹק שֶׁחָקַק הַבּוֹרֵא שֶׁזֶּה אֲשֶׁר מַשְׁפִּיל עַצְמוֹ לֹא יָכוֹל עוֹד לְהִשָּׁאֵר לְמַטָּה, שֶׁכֵּיוָן שֶׁיָּרַד וְהֻשְׁפַּל בְּהֶכְרֵחַ עָלָיו עַתָּה לַעֲלוֹת, וְזֶה אֲשֶׁר עָלָה וְנִתְגָּאָה בְּהֶכְרֵחַ שֶׁיָּרַד לְמַטָּה.

אִם כֵּן סְגֻלָּה גְּדוֹלָה לָמַדְנוּ שֶׁהֶחָפֵץ לִזְכּוֹת לִישׁוּעָה בַּאֲשֶׁר יַחְפֹּץ, שֶׁיַּשְׁפִּיל עַצְמוֹ וְיִנְהַג בַּעֲנָוָה וּבְשִׁפְלוּת כְּלַפֵּי שׂוֹנְאָיו, יְדִידָיו, מִתְחָרָיו, וּכְשֶׁיַּשְׁפִּיל עַצְמוֹ אֲלֵיהֶם - יִוָּשַׁע.

וְיֹאמַר מִזְמוֹר קי"ג בִּתְהִלִּים בְּשִׂמְחָה וּבֶאֱמוּנָה בַּה' הַמַּגְבִּיהַּ שְׁפָלִים:

[["הַלְלוּ יָ-הּ הַלְלוּ עַבְדֵי ה' הַלְלוּ אֶת שֵׁם ה'. יְהִי שֵׁם ה' מְבֹרָךְ מֵעַתָּה וְעַד עוֹלָם. מִמִּזְרַח שֶׁמֶשׁ עַד מְבוֹאוֹ מְהֻלָּל שֵׁם ה'. רָם עַל כָּל גּוֹיִם ה' עַל הַשָּׁמַיִם כְּבוֹדוֹ. מִי כַּה' אֱלֹהֵינוּ הַמַּגְבִּיהִי לָשָׁבֶת. הַמַּשְׁפִּילִי לִרְאוֹת בַּשָּׁמַיִם וּבָאָרֶץ. מְקִימִי מֵעָפָר דָּל מֵאַשְׁפֹּת יָרִים אֶבְיוֹן. לְהוֹשִׁיבִי עִם נְדִיבִים עִם נְדִיבֵי עַמּוֹ. מוֹשִׁיבִי עֲקֶרֶת הַבַּיִת אֵם הַבָּנִים שְׂמֵחָה הַלְלוּ יָ-הּ".]]





~ סְגֻלָּה לְעַצְבוּת

זֶה אֲשֶׁר מִטִּבְעוֹ לִהְיוֹת עָצֵב, וְקָשֶׁה עָלָיו הַשִּׂמְחָה זֶהוּ מִפְּנֵי שֶׁהָאָדָם הַלֹּא מֻרְכָּב מֵד' יְסוֹדוֹת אֵשׁ רוּחַ מַיִם עָפָר, וּמִיסוֹד הֶעָפָר נִמְשָׁךְ עַצְלוּת וְעַצְבוּת, כַּמְבֹאָר בְּסֵפֶר "שַׁעֲרֵי קְדֻשָּׁה" למוהרח"ו זצוק"ל, אִם כֵּן זֶה הַסּוֹבֵל מֵעַצְבוּת הֲרֵי שֶׁגּוֹבֵר אֶצְלוֹ יְסוֹד הֶעָפָר בְּיוֹתֵר וּמַפִּילוֹ לְעַצְבוּת וְעַצְלוּת, וְהָעֵצָה הַנִּפְלָאָה לְכָךְ הִיא עֵסֶק הַתּוֹרָה, וְכַנֶּאֱמָר (תהילים יט, ט): פִּקּוּדֵי ה' יְשָׁרִים מְשַׂמְּחֵי לֵב, שֶׁכֵּן הַתּוֹרָה הִיא אֵשׁ מִצַּד אֶחָד, הֲלוֹא כֹה דְבָרִי כָּאֵשׁ נְאֻם-ה' (ירמיה כג, כט), וְהִנֵּה מְעוֹרֵר הוּא בְּקִרְבּוֹ אֶת יְסוֹד הָאֵשׁ בַּמּוּבָן הַחִיּוּבִי שֶׁהוּא צַד הַזְּרִיזוּת הַבָּא מֵהַתַּבְעֵרָה וְגוֹבֵר בְּכָךְ עַל הָעַצְלוּת שֶׁבּוֹ הַבָּאָה מִיסוֹד הֶעָפָר, וְכֵן הַתּוֹרָה מִצַּד אֶחָד קְרוּיָה מַיִם, שֶׁנֶּאֱמַר (ישעיה נה, א) הוֹי כָּל-צָמֵא לְכוּ לַמַּיִם, וּבְזֶה מְעוֹרֵר הוּא בְּקִרְבּוֹ אֶת יְסוֹד הַמַּיִם, שֶׁבַּשְּׁלִילִי הוּא הַתַּעֲנוּגוֹת וַאֲהָבוֹת, וּמֵעַתָּה יִתְעוֹרֵר אֶצְלוֹ בְּכֹחַ הַתּוֹרָה יְסוֹד הַמַּיִם בַּמּוּבָן הַחִיּוּבִי וְהַיְנוּ הַתַּעֲנוּג וְהַשִּׂמְחָה בַּקְּדֻשָּׁה וְיָסִיר מִמֶּנּוּ הָעֶצֶב שֶׁבָּא מִיסוֹד הֶעָפָר.

וְעוֹד עֵצָה לְעַצְבוּת לִשְׁמֹר שִׁירֵי קֹדֶשׁ הַמְשַׁמְּחִים, שֶׁכֵּן כֹּחַ חָזָק יֵשׁ לַשִּׁירָה לְהָסִיר עֶצֶב מֵהַלֵּב.

וְעוֹד עֵצָה טוֹבָה לְעַצְבוּת לִיזֹם פְּעֻלּוֹת שֶׁיְּהַוּוּ סִפּוּק, וּכְגוֹן לְאַרְגֵּן קְבוּצַת תְּהִלִּים, שִׁעוּר תּוֹרָה, לְסַיֵּעַ בְּאִרְגּוּנֵי חֶסֶד בְּהִתְנַדְּבוּת וְכַיּוֹצֵא. לְבַקֵּר חוֹלִים וּלְשַׂמְּחָם - שֶׁיֵּשׁ בְּזֶה גַּם זְכוּת שֶׁל מִדָּה כְּנֶגֶד מִדָּה. לַעֲנוֹת אָמֵנִים בְּכַוָּנָה. וְכַיּוֹצֵא בִּפְעֻלּוֹת שֶׁיְּהַוּוּ סִפּוּק רַב, וְאָז יָחוּשׁ הָאָדָם שֶׁיֵּשׁ לוֹ דְּבַר עֵרֶךְ בְּעוֹלָמוֹ וְאֵינֶנּוּ בַּטְלָן, וּבְכָךְ תַּחְדֹּר הַשִּׂמְחָה לְלִבּוֹ.

וְיוֹדֵעַ אֲנִי מִכַּמָּה שֶׁסָּבְלוּ מִבְּעָיַת הָעַצְבוּת, וְיָצְאוּ מִכָּךְ לְמַצָּב שֶׁל שִׂמְחָה יוֹתֵר מֵהָרָגִיל בְּכָךְ שֶׁלָּקְחוּ עַל עַצְמָם פְּעֻלּוֹת כַּנִּזְכָּר שֶׁבְּכָךְ יָצְרוּ אֵצֶל עַצְמָם סִפּוּק רַב.





~ עֵצָה שֶׁלֹּא לִפֹּל מֵהָאֱמוּנָה

הַסְּגֻלָּה הַגְּדוֹלָה בְּיוֹתֵר כְּדֵי שֶׁלֹּא יִפֹּל הָאָדָם מֵאֱמוּנָתוֹ, הִיא שֶׁיַּזְכִּירֶנָּה בְּפִיו בְּכָל עֵת, וְכַנֶּאֱמָר: "הֶאֱמַנְתִּי כִּי אֲדַבֵּר". דְּהַיְנוּ לְדַבֵּר הַרְבֵּה עַל אֱמוּנָה, לִקְרֹא מַאַמְרֵי אֱמוּנָה וְהַשְׁגָּחָה וּכְגוֹן בְּחוֹבַת הַלְּבָבוֹת שַׁעַר הַבִּטָּחוֹן וְכַיּוֹצֵא, לִקְרֹא סִפּוּרֵי הַשְׁגָּחָה, סִפּוּרֵי צַדִּיקִים מִגֹּדֶל אֱמוּנָתָם, לְהִתְבּוֹנֵן בְּמִקְרָאוֹת הַתּוֹרָה וְהַנָּ"ךְ שֶׁכֻּלָּם מְלֵאִים אֱמוּנָה, וּבְעִקָּר חֻמָּשׁ בְּרֵאשִׁית וְסִפּוּר יְצִיאַת מִצְרַיִם.

וְעוֹד עֵצָה גְּדוֹלָה וּמוֹעִילָה לֶאֱמוּנָה, לְהַקְדִּים תְּפִלָּה קֹדֶם כָּל מַעֲשֶׂה שֶׁיַּעֲשֶׂה וּלְבַקֵּשׁ שֶׁיַּצְלִיחֶנּוּ ה', וַאֲפִלּוּ כְּשֶׁבָּא לַעֲשׂוֹת מַעֲשֶׂה זוּטָר בְּיוֹתֵר, וּכְגוֹן קְנִיַּת מִצְרָךְ פָּשׁוּט, אוֹ לְכָל סִדּוּר מְסֻיָּם שֶׁיּוֹצֵא לְסַדֵּר - יַקְדִּים תְּפִלָּה שֶׁיַּעְזְרֵהוּ ה', וְהַשִּׁנּוּן שֶׁיְּשַׁנֵּן הָאֱמוּנָה בְּפִיו בְּכָל עֵת יְחַזְּקֵהוּ לְהַשְׁרִישׁ הָאֱמוּנָה בְּדַעְתּוֹ וּבְהַכָּרָתוֹ, וְאַף שֶׁהַדִּבּוּרִים הֵמָּה רַק דִּבּוּרִים וְאֵין לִבּוֹ כָּל כָּךְ שָׁוֶה עִם פִּיו, סוֹף שֶׁרֹב דִּבּוּרוֹ בֶּאֱמוּנָה יַחְדֹּר לְלִבּוֹ לַהֲשִׁיבוֹ לֶאֱמוּנַת הַהַשְׁגָּחָה.





~ עֵצָה לְכַעַס

ג' עֵצוֹת שֶׁהֵמָּה הִתְבּוֹנְנֻיּוֹת יֶשְׁנָן לַכַּעַס.

 הָאַחַת: מוּבָא בְּסֵפֶר "לִקוּטֵי מוהר"ן", בְּשָׁעָה שֶׁחֲפֵצִים בַּשָּׁמַיִם לְהַקְצִיב לְאָדָם מָמוֹן קֹדֶם מְנַסִּים אוֹתוֹ בְּמִדַּת הַכַּעַס, וְאִם עוֹמֵד בְּנִסְיוֹן הַכַּעַס זוֹכֶה לַמָּמוֹן, וְאִם לָאו - מַפְסִידוֹ, לָכֵן עֵצָה טוֹבָה לִזְכֹּר בִּשְׁעַת כַּעֲסוֹ שֶׁיִּתָּכֵן וְעָלוּל הוּא בְּכַעַס זֶה לְהַפְסִיד מָמוֹן.

הַשֵּׁנִית: יְצַיֵּר לְעַצְמוֹ בְּשָׁעָה שֶׁכּוֹעֵס, שֶׁבְּעֶצֶם כַּעֲסוֹ עַתָּה הוּא עַל הַבּוֹרֵא מַמָּשׁ, שֶׁכֵּן כָּל אֲשֶׁר אֵרַע לוֹ הוּא מֵהַבּוֹרֵא יִתְבָּרַךְ, וַהֲרֵי מַאֲמִין הוּא, וְאִם כֵּן בְּעֵת שֶׁכּוֹעֵס יִתְבּוֹנֵן שֶׁזֶּה עַתָּה זוֹעֵף וְזוֹעֵם הוּא עַל ה' וּמִתְמָרֵד הוּא נֶגְדּוֹ מַמָּשׁ, וְאָז יֵבוֹשׁ וְיֵרָתַע לְאָחוֹר. שֶׁכֵּן הַפַּחַד מְסַלֵּק אֶת הַכַּעַס, לָכֵן יַכְנִיס מוֹרָא בְּנַפְשׁוֹ בִּשְׁעַת כַּעֲסוֹ כַּמְבֹאָר וְיֵעָצֵר כַּעֲסוֹ מִמֶּנּוּ.

הַשְּׁלִישִׁית: יֵדַע שֶׁבְּרֶגַע זֶה שֶׁהוּא כּוֹבֵשׁ כַּעֲסוֹ, בְּאוֹתָהּ שָׁעָה כְּמוֹ כֵן הָקָּבָּ"ה כּוֹבֵשׁ כַּעֲסוֹ מִמֶּנּוּ - מִדָּה כְּנֶגֶד מִדָּה וּמֵסִיר מֵעַל זֶה הָאִישׁ הַדִּינִים הַמְקַטְרְגִים עָלָיו, וְנֶהֱפָךְ לִהְיוֹת בְּרֶגַע זֶה שֶׁל כְּבִישַׁת כַּעֲסוֹ מֵאֵלּוּ שֶׁהָקָּבָּ"ה אוֹהֲבָן וּכְמוֹ שֶׁמָּנוּ חֲזַ"ל אֶת זֶה שֶׁאֵינוֹ כּוֹעֵס מִבֵּין אֵלּוּ שֶׁהָקָּבָּ"ה אוֹהֲבָן, וּמֵאַחַר וְהִנֵּהוּ אֲהוּבוֹ שֶׁל מֶלֶךְ הֲכִי יֶחְסַר לוֹ מַשֶּׁהוּ?! הֲיוּכַל מִישֶׁהוּ לִפְגֹּעַ בּוֹ לְרָעָה?!

וִישַׁנֵּן הַרְבֵּה ג' הִתְבּוֹנְנֻיּוֹת אֵלּוּ שֶׁלֹּא בִּשְׁעַת כַּעֲסוֹ לִהְיוֹת מוּכָנִים לְפָנָיו בִּשְׁעַת כַּעֲסוֹ, עַד שֶׁיִּתְרַגֵּל שֶׁיִּצְטַיְּרוּ לְפָנָיו מִיָּד בִּשְׁעַת כַּעֲסוֹ, וְיוֹעִיל לוֹ מְאֹד.





~ סְגֻלָּה לַמִּתְלַבֵּט בְּעִסְקוֹ, אוֹ בְּשִׁדּוּכוֹ

זֶה הַחֲסַר עֵצָה נְכוֹנָה בָּעֵסֶק וְכַיּוֹצֵא, וְאֵינוֹ יוֹדֵעַ מָה הַטּוֹב בְּיוֹתֵר לַעֲשׂוֹת בְּעִסְקוֹ כָּךְ אוֹ כָּךְ, אוֹ זֶה הֶחָפֵץ לִקְנוֹת דִּירָה וּמִתְלַבֵּט בְּאֵיזֶה דִּירָה לִבְחֹר, וּבְיוֹתֵר הַמִּתְלַבֵּט עַל שִׁדּוּכוֹ וְקָשֶׁה עָלָיו לְהַחֲלִיט. יַאֲמִין שֶׁבְּעִנְיְנֵי הָעוֹלָם הָקָּבָּ"ה הוּא הַנּוֹתֵן עֵצָה לָאָדָם הֵיאַךְ יִנְהַג, בַּמֶּה יִסְתַּחֵר, בַּמֶּה יַשְׁקִיעַ, מַה יֹאמַר וּמַה לֹא יֹאמַר לְצֹרֶךְ עִסְקוֹ, וּבְיוֹתֵר בְּעִנְיַן זִוּוּגוֹ שֶׁל אָדָם שֶׁבְּוַדַּאי הוּא בְּיַד ה' וְלֹא בְּיַד הָאָדָם כְּלָל, וּכְמוֹ שֶׁהִזְכַּרְנוּ לְעֵיל בְּאוֹת י'. וְאֵין בָּזֶה בְּחִירָה לָאָדָם כְּלָל כַּמְבֹאָר בְּ"חוֹבוֹת הַלְּבָבוֹת" (שער הבטחון פ"ג), הָאָדָם רַק נִצְרָךְ לְהִשְׁתַּדֵּל לַעֲשׂוֹת הַמּוֹעִיל לְפִי שִׂכְלוֹ, אוּלָם בְּסוֹפוֹ שֶׁל דָּבָר מַה שֶּׁיַּעֲשֶׂה הָאָדָם לְבַסּוֹף הוּא מַה שֶּׁנִּגְזַר. וְכַנֶּאֱמָר: כִּי הוּא הַנּוֹתֵן לְךָ כֹּחַ לַעֲשׂוֹת חַיִל, וְתַרְגוּמוֹ: אֲרֵי הוּא יָהֵב לָךְ עֵצָה לְמִקְנֵי נִכְסִין, וּכְשֶׁיַּאֲמִין בְּזֶה בֶּאֱמוּנָה שְׁלֵמָה וְיַשְׁלִיךְ עַצְמוֹ לַאֲשֶׁר יִגְזֹר ה', וְיֵדַע בְּבֵרוּר שֶׁאֵין לוֹ בְּחִירָה כְּלָל בַּאֲשֶׁר יַעֲשֶׂה, וְכָל אֲשֶׁר יַעֲשֶׂה כְּבָר נִגְזַר וְעוֹמֵד, וְיֹאמַר הַנֻּסָּח דִּלְהַלָּן בֶּאֱמוּנָה שְׁלֵמָה כַּמָּה פְּעָמִים, וּבָזֶה עַצְמוֹ יַעֲשֶׂה לוֹ ה' אֶת הַטּוֹב בְּיוֹתֵר בִּשְׁבִילוֹ, שֶׁכֵּן זֶה הַמַּשְׁלִיךְ עַצְמוֹ עַל הֲלִיכוֹת הַגּוֹזֵר, מַמְשִׁיךְ עָלָיו חֶסֶד ה', וְיַצְלִיחֶנּוּ ה' בַּאֲשֶׁר יַעֲשֶׂה.

וְלָכֵן יֹאמַר: [[הֲרֵינִי מַאֲמִין בֶּאֱמוּנָה שְׁלֵמָה שֶׁבְּעִנְיְנֵי הָעוֹלָם אֵין לְאָדָם בְּחִירָה כְּלָל, אֶלָּא מְצֻוֶּה הוּא עַל הַהִשְׁתַּדְּלוּת בִּלְבַד, וְלָכֵן מְקַבֵּל אֲנִי עָלַי לְהַאֲמִין שֶׁבַּמֶּה שֶׁאַחֲלִיט לְבַסּוֹף בִּקְנִיָּתִי [בְּעִסְקִי, אוֹ בְּזִוּוּגִי] זֶהוּ אֲשֶׁר נִגְזַר וְנִקְבַּע לִי מִן הַשָּׁמַיִם. וְלָכֵן עוֹד מְקַבֵּל אֲנִי עָלַי שֶׁגַּם אִם אֶתְאַכְזֵב בְּהַחְלָטָתִי, לֹא אֶזְעַף וְלֹא אֶזְעַם לֹא עַל ה' חָלִילָה וְלֹא עַל שׁוּם גּוֹרֵם וְסִבָּה, וְלֹא אַטִּיל אַשְׁמָה בְּשׁוּם גּוֹרֵם וְסִבָּה, לֶהֱיוֹת שֶׁהִנְנִי מַאֲמִין בֶּאֱמוּנָה שְׁלֵמָה שֶׁהִנְנִי בְּיַד ה' כַּחֹמֶר בְּיַד הַיּוֹצֵר, וְהַגְּזֵרָה הִיא שֶׁיּוֹצֶרֶת אֶת הַסִּבּוֹת, וְלֹא לְהֵפֶךְ חָלִילָה שֶׁהַסִּבּוֹת יוֹצְרוֹת אֶת הַגְּזֵרָה.]]





~ סְגֻלָּה לְהִנָּצֵל מֵרַמַּאי

כְּשֶׁנִּתְקַל עִם רַמַּאי וְאֵין בְּאֶפְשָׁרוּתוֹ לְהִפָּרֵד מִמֶּנּוּ עַתָּה מֵאֵיזוֹ סִבָּה שֶׁהִיא, יִתְחַזֵּק בֶּאֱמוּנָתוֹ לְהַאֲמִין שֶׁרַמַּאי זֶה אֵין בִּיכָלְתּוֹ לַעֲשׂוֹת מְאוּמָה מִבִּלְתִּי אֲשֶׁר יִגְזֹר ה', וּבְזֶה יִשְׁמְרֵהוּ ה' מִמֶּנּוּ, וּלְשֵׁם כָּךְ יִקְרָא פְּסוּקֵי הַתּוֹרָה מֵעִנְיַן רַמָּאוּתוֹ שֶׁל לָבָן הָאֲרַמִּי שֶׁרִמָּה לְיַעֲקֹב, וְהֵיאַךְ שְׁמָרָהוּ ה' לְיַעֲקֹב וּפָרַץ לָרֹב בַּמִּקְנֶה בָּעֲבָדִים וּשְׁפָחוֹת. וְלֹא הוֹעִילוּ לוֹ לְלָבָן כָּל תַּחְבּוּלוֹתָיו - עֲשֶׂרֶת מוֹנִים-שֶׁנִּסָּה לְרַמּוֹת וּלְהַפְסִיד אֶת יַעֲקֹב, וּכְכָל שֶׁיְּחַדֵּד אֱמוּנָה זוֹ בְּלִבּוֹ, שֶׁאֵין הָרַמַּאי יָכוֹל לִפְעֹל מְאוּמָה בְּתַחְבּוּלוֹתָיו, וְכִי אֵין לוֹ שׁוּם כֹּחַ לְהָרַע מִבִּלְעֲדֵי ה', זוֹ הַסְּגֻלָּה הַנִּפְלָאָה בְּיוֹתֵר לְבַטֵּל כֹּחוֹ שֶׁל אוֹתוֹ רַמַּאי שֶׁיִּפֹּל לְרַגְלָיו וְלֹא יַצְלִיחַ לְהָרַע לוֹ, כַּנִּזְכָּר לְעֵיל מִסְּגֻלַּת הגר"ח מֵווֹלוֹזִ'ין שֶׁהַמְבַטֵּל כָּל כֹּחַ בָּעוֹלָם וְלֹא מְיַחֵס לוֹ כֹּחַ לְעַצְמוֹ, וּמְסַלֵּק יִרְאָתוֹ מִמֶּנּוּ - כֵּן יַעֲשֶׂה לוֹ ה' שֶׁאוֹתוֹ כֹּחַ יִפֹּל לְרַגְלָיו וְיִתְבַּטֵּל מִן הָעוֹלָם כֹּחוֹ הָרַע מִלְּהַזִּיק לוֹ.

וְיִקְרָא פְּסוּקִים דִּלְהַלָּן (בראשית ל, פסוק מג, ועוד פרק לא, פסוקים א-יג, ועוד שם פסוקים מא-מב):

[["וַיִּפְרֹץ הָאִישׁ מְאֹד מְאֹד וַיְהִי לוֹ צֹאן רַבּוֹת וּשְׁפָחוֹת וַעֲבָדִים וּגְמַלִּים וַחֲמֹרִים. וַיִּשְׁמַע אֶת דִּבְרֵי בְנֵי לָבָן לֵאמֹר לָקַח יַעֲקֹב אֵת כָּל אֲשֶׁר לְאָבִינוּ וּמֵאֲשֶׁר לְאָבִינוּ עָשָׂה אֵת כָּל הַכָּבֹד הַזֶּה. וַיַּרְא יַעֲקֹב אֶת פְּנֵי לָבָן וְהִנֵּה אֵינֶנּוּ עִמּוֹ כִּתְמוֹל שִׁלְשׁוֹם. וַיֹּאמֶר ה' אֶל יַעֲקֹב שׁוּב אֶל אֶרֶץ אֲבוֹתֶיךָ וּלְמוֹלַדְתֶּךָ וְאֶהְיֶה עִמָּךְ. וַיִּשְׁלַח יַעֲקֹב וַיִּקְרָא לְרָחֵל וּלְלֵאָה הַשָּׂדֶה אֶל צֹאנוֹ. וַיֹּאמֶר לָהֶן רֹאֶה אָנֹכִי אֶת פְּנֵי אֲבִיכֶן כִּי אֵינֶנּוּ אֵלַי כִּתְמֹל שִׁלְשֹׁם וֵאלֹהֵי אָבִי הָיָה עִמָּדִי. וְאַתֵּנָה יְדַעְתֶּן כִּי בְּכָל כֹּחִי עָבַדְתִּי אֶת אֲבִיכֶן. וַאֲבִיכֶן הֵתֶל בִּי וְהֶחֱלִף אֶת מַשְׂכֻּרְתִּי עֲשֶׂרֶת מֹנִים וְלֹא נְתָנוֹ אֱלֹהִים לְהָרַע עִמָּדִי. אִם כֹּה יֹאמַר נְקֻדִּים יִהְיֶה שְׂכָרֶךָ וְיָלְדוּ כָל הַצֹּאן נְקֻדִּים וְאִם כֹּה יֹאמַר עֲקֻדִּים יִהְיֶה שְׂכָרֶךָ וְיָלְדוּ כָל הַצֹּאן עֲקֻדִּים. וַיַּצֵּל אֱלֹהִים אֶת מִקְנֵה אֲבִיכֶם וַיִּתֶּן לִי. וַיְהִי בְּעֵת יַחֵם הַצֹּאן וָאֶשָּׂא עֵינַי וָאֵרֶא בַּחֲלוֹם וְהִנֵּה הָעֲתֻּדִים הָעֹלִים עַל הַצֹּאן עֲקֻדִּים נְקֻדִּים וּבְרֻדִּים. וַיֹּאמֶר אֵלַי מַלְאַךְ הָאֱלֹהִים בַּחֲלוֹם יַעֲקֹב וָאֹמַר הִנֵּנִי. וַיֹּאמֶר שָׂא נָא עֵינֶיךָ וּרְאֵה כָּל הָעֲתֻּדִים הָעֹלִים עַל הַצֹּאן עֲקֻדִּים נְקֻדִּים וּבְרֻדִּים כִּי רָאִיתִי אֵת כָּל אֲשֶׁר לָבָן עֹשֶׂה לָּךְ. אָנֹכִי הָאֵ-ל בֵּית אֵל אֲשֶׁר מָשַׁחְתָּ שָּׁם מַצֵּבָה אֲשֶׁר נָדַרְתָּ לִּי שָׁם נֶדֶר עַתָּה קוּם צֵא מִן הָאָרֶץ הַזֹּאת וְשׁוּב אֶל אֶרֶץ מוֹלַדְתֶּךָ.]]

[[זֶה לִּי עֶשְׂרִים שָׁנָה בְּבֵיתֶךָ עֲבַדְתִּיךָ אַרְבַּע עֶשְׂרֵה שָׁנָה בִּשְׁתֵּי בְנֹתֶיךָ וְשֵׁשׁ שָׁנִים בְּצֹאנֶךָ וַתַּחֲלֵף אֶת מַשְׂכֻּרְתִּי עֲשֶׂרֶת מֹנִים. לוּלֵי אֱלֹהֵי אָבִי אֱלֹהֵי אַבְרָהָם וּפַחַד יִצְחָק הָיָה לִי כִּי עַתָּה רֵיקָם שִׁלַּחְתָּנִי אֶת עָנְיִי וְאֶת יְגִיעַ כַּפַּי רָאָה אֱלֹהִים וַיּוֹכַח אָמֶשׁ".]]





~ לַסּוֹבֵל מֵחֻלְשָׁה

(אוֹ מֵחֹלִי הַנִּקְרָא "מוֹנוֹ")

הַסּוֹבֵל מֵחֻלְשָׁה אוֹ מֵעֲיֵפוּת מַתְמֶדֶת, אוֹ מֵחֹלִי הַנִּקְרָא "מוֹנוֹ", יִתְחַזֵּק מְאֹד בְּנִפְלְאוֹת ה' הַנּוֹתֵן לַיָּעֵף כֹּחַ, הִנֵּה הָאָדָם עָמֵל וְיָגֵעַ כָּל הַיּוֹם חוֹזֵר עָיֵף וְיָגֵעַ מֵעֲבוֹדָתוֹ - יָשֵׁן בְּלַיְלָה אַחַת כַּמָּה שָׁעוֹת וְקָם רַעֲנָן עִם כֹּחוֹת חֲדָשִׁים, וְכַמּוּבָא בַּסְּפָרִים שֶׁהַשֵּׁנָה הוּא מִפִּלְאֵי הַבְּרִיאָה שֶׁבְּגוּף הָאָדָם, וְיִתְחַזֵּק וִישַׁנֵּן הַפָּסוּק (ישעיה מ, כט): "נֹתֵן לַיָּעֵף כֹּחַ וּלְאֵין אוֹנִים עָצְמָה יַרְבֶּה", וִיכַוֵּן מְאֹד בְּבִרְכוֹת הַשַּׁחַר בְּבִרְכַּת "הַנּוֹתֵן לַיָּעֵף כֹּחַ" לְאָמְרָהּ בְּכָל כֹּחוֹ וְכַוָּנָתוֹ. וִיחַזֵּק אֱמוּנָתוֹ שֶׁהַקָבָּ"ה מְחַזֵּק לַחַלָּשִׁים וּמַעֲצִים כֹּחָם כַּאֲשֶׁר בּוֹטְחִים הֵמָּה וּמְקַוִּים אֵלָיו, וְכַנֶּאֱמָר (ישעיה מ, לא): "וְקוֵֹי ה' יַחֲלִיפוּ כֹחַ יַעֲלוּ אֵבֶר כַּנְּשָׁרִים" וְאִם כֵּן זֶה הַנּוֹפֵל לְחֻלְשַׁת הַגּוּף אַל יִפֹּל בָּרוּחַ, שֶׁכֵּן כַּאֲשֶׁר רוּחוֹ הַחֲזָקָה בֶּאֱמוּנָה וְקִוּוּי לַה' תְּבִיאֵהוּ לְהַחְלָפָת כֹּחַ וְעָצְמָה ("מוֹנוֹ" גִּימַטְרִיָּא "אֱמוּנָה" לְרַמֵּז שֶׁזּוֹ תְּרוּפָתָהּ). וּלְחַזֵּק אֱמוּנָה זוֹ בַּה' יִתְפַּלֵּל לַה' שֶׁיַּבְרִיאֵהוּ וְשֶׁתְּהֵא תְּפִלָּתוֹ זוֹ מִתּוֹךְ אֱמוּנָה שֶׁכֹּחוֹ תָּלוּי בִּישׁוּעַת ה', וְכִי הוּא הַנּוֹתֵן לַיָּעֵף כֹּחַ וּבְחִזּוּק אֱמוּנָה זוֹ יִרְוַח לוֹ.

וַיֹּאמֶר פְּסוּקִים דִּלְהַלָּן מִתּוֹךְ אֱמוּנָה עֲמֻקָּה:

[["נֹתֵן לַיָּעֵף כֹּחַ וּלְאֵין אוֹנִים עָצְמָה יַרְבֶּה" (ישעיה מ, כט).]]

[["וְקוֹיֵ ה' יַחֲלִיפוּ כֹחַ יַעֲלוּ אֵבֶר כַּנְּשָׁרִים יָרוּצוּ וְלֹא יִיגָעוּ יֵלְכוּ וְלֹא יִיעָפוּ" (ישעיה מ, לא).]]

וְעוֹד יִקְרָא פְּסוּקִים דִּלְהַלָּן שֶׁנֶּאֱמַר בְּמֹשֶׁה רַבֵּנוּ וּבְאֵלִיָּהוּ הַנָּבִיא שֶׁחָיוּ לְלֹא מָזוֹן וּמַיִם מ' יוֹם וִיחַזֵּק אֱמוּנָתוֹ שֶׁהַכֹּחַ וְהַיַּצִּיבוּת תְּלוּיִים בַּה' וְלֹא בַּמָּזוֹן וְלֹא בְּשׁוּם סִבָּה אַחֶרֶת טִבְעִית:

[["וַיְעַנְּךָ וַיַּרְעִבֶךָ וַיַּאֲכִלְךָ אֶת הַמָּן אֲשֶׁר לֹא יָדַעְתָּ וְלֹא יָדְעוּן אֲבֹתֶיךָ לְמַעַן הוֹדִיעֲךָ כִּי לֹא עַל הַלֶּחֶם לְבַדּוֹ יִחְיֶה הָאָדָם כִּי עַל כָּל מוֹצָא פִי ה' יִחְיֶה הָאָדָם" (דברים ח, ג).]]

[["בַּעֲלֹתִי הָהָרָה לָקַחַת לוּחֹת הָאֲבָנִים לוּחֹת הַבְּרִית אֲשֶׁר כָּרַת ה' עִמָּכֶם וָאֵשֵׁב בָּהָר אַרְבָּעִים יוֹם וְאַרְבָּעִים לַיְלָה לֶחֶם לֹא אָכַלְתִּי וּמַיִם לֹא שָׁתִיתִי" (דברים ט, ט).]]

[["וְהוּא [אֵלִיָּהוּ הַנָּבִיא] הָלַךְ בַּמִּדְבָּר דֶּרֶךְ יוֹם וַיָּבֹא וַיֵּשֶׁב תַּחַת רֹתֶם אֶחָד וַיִּשְׁאַל אֶת נַפְשׁוֹ לָמוּת וַיֹּאמֶר רַב עַתָּה ה' קַח נַפְשִׁי כִּי לֹא טוֹב אָנֹכִי מֵאֲבֹתָי. וַיִּשְׁכַּב וַיִּישַׁן תַּחַת רֹתֶם אֶחָד וְהִנֵּה זֶה מַלְאָךְ נֹגֵעַ בּוֹ וַיֹּאמֶר לוֹ קוּם אֱכוֹל. וַיַּבֵּט וְהִנֵּה מְרַאֲשֹׁתָיו עֻגַת רְצָפִים וְצַפַּחַת מָיִם וַיֹּאכַל וַיֵּשְׁתְּ וַיָּשָׁב וַיִּשְׁכָּב. וַיָּשָׁב מַלְאַךְ ה' שֵׁנִית וַיִּגַּע בּוֹ וַיֹּאמֶר קוּם אֱכֹל כִּי רַב מִמְּךָ הַדָּרֶךְ. וַיָּקָם וַיֹּאכַל וַיִּשְׁתֶּה וַיֵּלֶךְ בְּכֹחַ הָאֲכִילָה הַהִיא אַרְבָּעִים יוֹם וְאַרְבָּעִים לַיְלָה עַד הַר הָאֱלֹהִים חֹרֵב" (מלכים א, יט, פסוקים ד-ח).]]





~ לִנְדוּדֵי שֵׁנָה

לְהַסּוֹבֵל מִנְּדוּדֵי שֵׁנָה, יְכַוֵּן מְאֹד בִּקְרִיאַת שְׁמַע שֶׁעַל הַמִּטָּה בְּבִרְכַּת "הַמַּפִּיל חֶבְלֵי שֵׁנָה עַל עֵינַי וּתְנוּמָה עַל עַפְעַפָּי", וְכֵן כְּשֶׁאוֹמֵר: "הַשְׁכִּיבֵנוּ אָבִינוּ לְשָׁלוֹם" יְכַוֵּן שֶׁיַּשְׁכִּיבֵהוּ ה' בְּשֵׁנָה עֲרֵבָה. וְיַאֲמִין שֶׁעִנְיַן הַשֵּׁנָה מָסוּר בִּידֵי ה' בִּלְבַד לְהַפִּיל חֶבְלֵי שֵׁנָה וּתְנוּמָה עַל הָאָדָם, אוֹ חָלִילָה לְיַסְּרוֹ בִּנְדוּדֵי שֵׁנָה, שֶׁכֵּן כָּאָמוּר לְעֵיל (אות לח) עִנְיַן הַשֵּׁנָה הוּא אֶחָד מִנִּפְלְאוֹת הַבּוֹרֵא שֶׁאֵינוֹ מוּבָן בְּדֶרֶךְ הַטֶּבַע כְּלָל. וּבְכֹחַ אֱמוּנָה זוֹ שֶׁיִּתְחַזֵּק בִּידִיעָה זוֹ וְיִתְפַּלֵּל לַה' שֶׁיַּפִּיל עַל עֵינָיו שֵׁנָה כְּדֵי שֶׁיִּתְחַזֵּק גּוּפוֹ בַּעֲבוֹדַת ה' יִזְכֶּה לִישׁוּעָה, שֶׁכֵּן בְּכֹחַ זֶה שֶׁמְּסַלֵּק הָאָדָם הַסִּבּוֹת טִבְעִיּוֹת וְתוֹלֶה הַכֹּל בְּהַשְׁגָּחָה זֶה עַצְמוֹ הַסְּגֻלָּה הַנִּפְלָאָה בְּיוֹתֵר מִכֹּל לְגָרֵשׁ הַמִּקְרִים וְהַטְּבָעִים וּלְהַמְתִּיק הַדִּינִים.

וְיִקְרָא פְּסוּקִים דִּלְהַלָּן וִיחַזֵּק אֱמוּנָתוֹ עִנְיָן זֶה שֶׁהַשֵּׁנָה וְהַתַּרְדֵּמָה הִנָּם בְּיַד ה' בִּלְבַד:

[["וַיַּפֵּל ה' אֱלֹהִים תַּרְדֵּמָה עַל הָאָדָם וַיִּישָׁן וַיִּקַּח אַחַת מִצַּלְעֹתָיו וַיִּסְגֹּר בָּשָׂר תַּחְתֶּנָּה. וַיִּבֶן ה' אֱלֹהִים אֶת הַצֵּלָע אֲשֶׁר לָקַח מִן הָאָדָם לְאִשָּׁה וַיְבִאֶהָ אֶל הָאָדָם" (בראשית ב, פסוקים כא-כב).]]

[["וַיְהִי הַשֶּׁמֶשׁ לָבוֹא וְתַרְדֵּמָה נָפְלָה עַל אַבְרָם וְהִנֵּה אֵימָה חֲשֵׁכָה גְדֹלָה נֹפֶלֶת עָלָיו" (שֶׁהִרְדִּימוֹ ה' בִּשְׁבִיל נְבוּאַת בְּרִית בֵּין הַבְּתָרִים) (בראשית טו, יב).]]

וְעוֹד יֹאמַר הַפָּסוּק:

[["אִם תִּשְׁכַּב לֹא תִפְחָד וְשָׁכַבְתָּ וְעָרְבָה שְׁנָתֶךָ" (משלי ג, כד).]]

וְעוֹד יֹאמַר הַפָּסוּק:

[["אֲנִי שָׁכַבְתִּי וָאִישָׁנָה הֱקִיצוֹתִי כִּי ה' יִסְמְכֵנִי" (תהלים ג, ו).]]

וְעוֹד יֹאמַר:

[["יַעְלְזוּ חֲסִידִים בְּכָבוֹד יְרַנְּנוּ עַל מִשְׁכְּבוֹתָם. רוֹמְמוֹת אֵל בִּגְרוֹנָם וְחֶרֶב פִּיפִיּוֹת בְּיָדָם" (תהלים קמט, ה-ו).]]

וְעוֹד יֹאמַר:

[["הִנֵּה מִטָּתוֹ שֶׁלִּשְׁלֹמֹה שִׁשִּׁים גִּבֹּרִים סָבִיב לָהּ מִגִּבֹּרֵי יִשְׂרָאֵל. כֻּלָם אֲחֻזֵי חֶרֶב מְלֻמְּדֵי מִלְחָמָה אִישׁ חַרְבּוֹ עַל יְרֵכוֹ מִפַּחַד בַּלֵּילוֹת" (שיר השירים ג, ז-ח).]]

וְעוֹד יֹאמַר מִזְמוֹר "יוֹשֵׁב בְּסֵתֶר עֶלְיוֹן" מִזְמוֹר צא בִּתְהִלִּים.





~ עֵצָה לְהִתְגַּבֵּר בַּבֹּקֶר לָקוּם מִשְּׁנָתוֹ

עֵצָה הַמּוֹעֶלֶת לְהִתְגַּבֵּר בַּבֹּקֶר וְלָכוֹף עַצְמוֹ לָקוּם מִשְּׁנָתוֹ, הוּא שֶׁיְּצַיֵּר לְעַצְמוֹ שֶׁהַקָבָּ"ה שֶׁהֶחְזִיר לוֹ נִשְׁמָתוֹ, עוֹמֵד עָלָיו וְכִבְיָכוֹל מְבַקֵּשׁ מִמֶּנּוּ לָקוּם, וּלְהִתְפַּלֵּל, וּמַמְתִּין לוֹ שֶׁיַּעֲשֶׂה זֶה נַחַת רוּחַ לְפָנָיו בְּקִיּוּם הַמִּצְווֹת צִיצִית, תְּפִלִּין וְכַיּוֹצֵא. וּכְשֶׁיִּתְבּוֹנֵן וְיַעֲמִיק בָּזֶה - גַּם מִי שֶּׁלִּבּוֹ לֵב אֶבֶן, יֵבוֹשׁ וְיִכָּלֵם לְהַמְשִׁיךְ לִשְׁכַּב, וְיַרְגִּיל עַצְמוֹ לְמַחְשָׁבָה זוֹ עַד שֶׁתָּצִיק לוֹ וְתַטְרִיד אוֹתוֹ מִלִּישֹׁן.

וְעוֹד יְכַוֵּן מְאֹד בְּבִרְכָתוֹ בְּבִרְכַּת "הַמַּעֲבִיר חֶבְלֵי שֵׁנָה מֵעֵינַי וּתְנוּמָה מֵעַפְעַפָּי", וְיַאֲמִין שֶׁכְּשֵׁם שֶׁהַפָּלַת שֵׁנָה עַל הָאָדָם הוּא בְּהַשְׁגָּחָה, כֵּן סִלּוּק הַשֵּׁנָה וְהַיְקִיצָה מִמֶּנָּה הוּא בְּהַשְׁגָּחָה, וְיִתְפַּלֵּל לַה' שֶׁיַּעְזְרֵהוּ שֶׁתִּסְתַּלֵּק הַשֵּׁנָה מִמֶּנּוּ בְּשָׁעָה שֶׁצָּרִיךְ לָקוּם בַּבֹּקֶר לַתְּפִלָּה.

וְהָעִקָּר שֶׁכְּבָר מֵעֵת שָׁכְבוֹ יַחֲלִיט בְּהַחְלָטָה גְּמוּרָה שֶׁיָּקִיץ בַּשָּׁעָה הַקְּבוּעָה לוֹ, וְלֹא יִישַׁן לְלֹא הַחְלָטָה עַל הַקִּימָה, שֶׁכֵּן אָז קָשֶׁה מְאֹד שֶׁיָּקוּם בַּזְּמַן שֶׁקָּבַע, אַחַר שֶׁבַּבֹּקֶר הִנֵּהוּ מִתְנַמְנֵם וְלֹא שַׁלִּיט בְּעַצְמוֹ. וּכְשֶׁקּוֹבֵעַ וּמַחֲלִיט מֵעֵת שָׁכְבוֹ - יַצְלִיחַ.





~ סְגֻלָּה לַחֲלוֹמוֹת רָעִים

 הַחוֹלֵם חֲלוֹמוֹת שֶׁמַּבְעִיתִים אוֹתוֹ, סְגֻלָּה נִפְלָאָה יֵשׁ וְהוּא לִישֹׁן מִתּוֹךְ דִּבְרֵי תּוֹרָה, בְּכֹחָהּ שֶׁל תּוֹרָה לְסַלֵּק כָּל מַרְעִין בִּישִׁין, וּמְקוֹרוֹ מֵהַגְּמָרָא: כָּל הַמַּשְׂבִּיעַ עַצְמוֹ בְּדִבְרֵי תּוֹרָה וְלָן אֵין מְבַשְּׂרִין אוֹתוֹ בְּשׂוֹרוֹת רָעוֹת, וְקַ"ו שֶׁלֹּא חֲלוֹמוֹת רָעוֹת.

וְעוֹד יַאֲמִין שֶׁאֵין שׁוּם מִקְרִיּוּת אֲפִלּוּ בַּחֲלוֹמוֹת, וְכַמּוּבָא בַּגְּמָרָא (ברכות) "לְאָדָם טוֹב אֵין מַרְאִין חֲלוֹם טוֹב" כְּדֵי לְיַסְּרוֹ בְּיִסּוּרִים וּלְכַפֵּר עֲווֹנוֹתָיו. וְהַמִּתְבּוֹנֵן יִרְאֶה פֶּלֶא גָּדוֹל בְּעִנְיַן הַחֲלוֹמוֹת הֵיאַךְ חוֹלֵם הָאָדָם חֲלוֹמוֹת מְעַנְיְנִים שֶׁכְּלָל לֹא חָשַׁב עֲלֵיהֶם בְּמֶשֶׁךְ הַיּוֹם וְאַף לֹא מִזְּמַן רַב, וְהַחֲלוֹמוֹת הִנָּם מִגְּוָנִים שׁוֹנִים וּמְשֻׁנִּים וְאֵין חֲלוֹם דּוֹמֶה לַחֲבֵרוֹ, וְהוּא פֶּלֶא שֶׁל הַשְׁגָּחָה, וּבְכֵן לְהִנָּצֵל מֵחֲלוֹמוֹת רָעִים יֵשׁ לַעֲשׂוֹת ג' פְּעֻלּוֹת:

[[א. שֶׁיַּאֲמִין בֶּאֱמוּנָה שְׁלֵמָה שֶׁהַכֹּל בְּהַשְׁגָּחָה.

ב. יִתְפַּלֵּל עַל כָּךְ קֹדֶם שְׁנָתוֹ בְּבִרְכַּת "הַמַּפִּיל": "וְאַל יַבְהִילוּנִי חֲלוֹמוֹת רָעִים".

ג. יִישַׁן מִתּוֹךְ דִּבְרֵי תּוֹרָה.]]





~ סְגֻלָּה שֶׁלֹּא יִטָּמֵא

כְּדֵי שֶׁלֹּא יִטָּמֵא הָאָדָם בְּטֻמְאַת מִקְרֵה לַיְלָה, רֵאשִׁית כַּיָּדוּעַ יִשְׁמֹר עַצְמוֹ מֵהִרְהוּרִים רָעִים בְּמֶשֶׁךְ הַיּוֹם, וּבְנוֹסָף לְכָךְ צָרִיךְ שֶׁלֹּא יִפְחַד מִזֶּה כְּלָל, וְיַאֲמִין בַּה' שֶׁאֵין רְשׁוּת לְכֹחוֹת הַטֻּמְאָה לְטַמֹּאת הָאָדָם בַּלַּיְלָה מִבְּלִי רְשׁוּת הַהַשְׁגָּחָה, וְיִזְכֹּר דִּבְרֵי הַחִידָ"א שֶׁכֹּחוֹת הַטֻּמְאָה מְטַמְּאִין דַּוְקָא לְזֶה הָאָדָם שֶׁנִּכְנָס בִּקְדֻשָּׁה לְהִתְגָּרוֹת בּוֹ וּלְנַסּוֹתוֹ, וְלָכֵן אַל יִתְיַחֵס כְּלָל לְזֶה, וִיחַזֵּק עַצְמוֹ בִּשְׁמִירַת הָעֵינַיִם וּבְלִמּוּד הַתּוֹרָה וְהַמּוּסָר, וּמֵעֵבֶר לְכָךְ לֹא יִדְאַג כְּלָל, וְיִתְחַזֵּק בְּבִטָּחוֹן בַּה' שֶׁאֵינוֹ בָּא בִּטְרוּנְיָא עִם בְּרִיוֹתָיו, וּכְשֶׁהָאָדָם עוֹשֶׂה אֶת הַמֻּטָּל עָלָיו כְּפִי כֹּחוֹ - הַקָבָּ"ה מְסַיְּעוֹ, וְסוֹפוֹ שֶׁיִּתְקַדֵּשׁ לַה' וְלֹא יַזִּיקֵהוּ כְּלָל שׁוּם כֹּחוֹת טֻמְאָה שֶׁבָּעוֹלָם. וּכְבָר הִזְהִירוּ הַרְבֵּה בספה"ק שֶׁלֹּא לַעֲשׂוֹת מִזֶּה עֵסֶק כְּלָל, רַק יִטְבֹּל בְּאוֹתוֹ יוֹם לְטָהֳרָתוֹ וְלֹא יַחְשֹׁב וְיִצְטַעֵר מִזֶּה כְּלָל, רַק יַמְשִׁיךְ בְּהֶרְגֵּלוֹ בְּתוֹרָה וּבְמוּסָר וְיַרְחִיק עַצְמוֹ מֵהַחֵטְא.

אִם כֵּן עֶצֶם זֶה שֶׁלֹּא יִתְיַחֵס הָאָדָם לְמִקְרֵה לַיְלָה וְלֹא יַעֲשֶׂה עֵסֶק מִזֶּה אַחַר שֶׁמִּשְׁתַּדֵּל הוּא לַעֲשׂוֹת כְּפִי כֹּחוֹ, זֶה עַצְמוֹ שֶׁיָּבִיא שֶׁתִּסְתַּלֵּק תּוֹפָעָה זוֹ מִמֶּנּוּ.





~ סְגֻלָּה לְמִי שֶׁנְּשָׁכוֹ נָחָשׁ אוֹ עֲקָצוֹ עַקְרָב

יִזְכֹּר עִנְיַן הַנְּשׁוּכִים מֵהַנְּחָשִׁים הַשְּׂרָפִים בִּימֵי מֹשֶׁה רַבֵּנוּ, וּבְצִוּוּי ה' עָשָׂה נָחָשׁ מִנְּחֹשֶׁת וְכָל אֲשֶׁר הִסְתַּכֵּל בּוֹ חַי, וְהַכַּוָּנָה הָיְתָה בְּזֶה, לְהוֹרוֹת לָהֶם שֶׁהַנָּחָשׁ הַנּוֹשֵׁך אֵינוֹ אֶלָּא כִּ"מְטִיל נְחֹשֶׁת" שֶׁאֵין בְּכֹחוֹ לְהָרַע כְּלָל אֶלָּא בִּגְזֵרַת ה', וּכְשֶׁהֶאֱמִינוּ בְּכָךְ הַנְּשׁוּכִים בִּזְמַן מֹשֶׁה - נִצּוֹלוּ, וּכְעִנְיָן רַבִּי חֲנִינָא בֶּן דּוֹסָא שֶׁאָמַר: "אֵין הֶעָרוֹד מֵמִית אֶלָּא הַחֵטְא מֵמִית". שֶׁכֵּן הִיא הַסְּגֻלָּה, כְּשֶׁמְּבַטֵּל הָאָדָם כֹּחוֹת הַטִּבְעִיִּים, כָּךְ מִתְבַּטְּלִים הֵמָּה מֵעָלָיו מִלְּהַזִּיק לוֹ.

וְלָכֵן יִתְחַזֵּק מִיָּד בֶּאֱמוּנָה שֶׁאֵין הַנָּחָשׁ מֵמִית אֶלָּא הַחֵטְא מֵמִית וְיַעֲשֶׂה תְּשׁוּבָה עַל חַטֹּאתָיו, וּמִדֵּי זֶה שֶׁיַּעֲסֹק בְּטִפּוּלוֹ לְהַצָּלָתוֹ יַתְמִיד בְּמַחְשָׁבָה זוֹ כָּל הַזְּמַן, וּבְזֶה יְסַלֵּק הַסַּכָּנָה מִמֶּנּוּ שֶׁלֹּא יִשְׁלֹט בּוֹ הָאֶרֶס, שֶׁכֵּן כְּמִדַּת בִּטּוּלוֹ אֶת כֹּחוֹ הַטִּבְעִי הַמַּזִּיק כֵּן יִתְעַכֵּב מִלְּהַזִּיק לוֹ וְיִנָּצֵל. (וראה בהקדמה לספרנו זה מה שהארכנו בזה)




~ סְגֻלָּה לַחֲלוּשֵׁי רְאִיָּה

לַחֲלוּשֵׁי רְאִיָּה, יְכַוֵּן בְּכַוָּנָה כָּרָאוּי בְּכָל יוֹם בְּבִרְכַּת פּוֹקֵחַ עִוְרִים, וִיחַזֵּק אֱמוּנָתוֹ בַּה' שֶׁכֹּחַ הָרְאִיָּה מִמֶּנּוּ, וּכְעִנְיָן שֶׁהָיָה גַּבֵּי הָגָר שִׁפְחַת שָׂרָה, כְּשֶׁעָמְדָה בַּמִּדְבָּר חַסְרַת אוֹנִים לְהַשְׁקוֹת מַיִם אֶת בְּנָהּ יִשְׁמָעֵאל, וְאָז נֶאֱמַר: "וַיִּפְקַח אֱלֹקִים אֶת עֵינֶיהָ וַתֵּרֶא בְּאֵר מַיִם".

וְעוֹד סְגֻלָּה גְּדוֹלָה וְנִפְלָאָה לַחֲלוּשֵׁי רְאִיָּה וַאֲפִלּוּ עַד כְּדֵי שֶׁהָלְכָה רְאִיָּתָם לְגַמְרֵי, חַ"ו, לְקַבֵּל עֲלֵיהֶם לִלְמֹד בַּסֵּפֶר אוֹר הַחַיִּים הַק' עַל הַתּוֹרָה, וְיוֹדֵעַ אֲנִי בְּעֵדוּת נֶאֱמָנָה מִכָּאֵלֶּה שֶׁקִּבְּלוּ עֲלֵיהֶם קַבָּלָה זוֹ וְחָזְרָה אֲלֵיהֶם רְאִיָּתָם - בָּדוּק וּמְנֻסֶּה, וּכְבָר הִתְפַּרְסְמָה סְגֻלָּה זוֹ מִכַּמָּה שֶׁנּוֹשְׁעוּ עַל יָדָהּ.





~ סְגֻלָּה לְמִי שֶׁנִּתְוַדַּע עַל חֹלִי מְסֻכָּן שֶׁתְּקָפָהוּ

סְגֻלָּה גְּדוֹלָה לְמִי שֶׁנִּתְוַדַּע עַל חֹלִי מְסֻכָּן שֶׁתְּקָפָהוּ לוֹ אוֹ לְאֶחָד מִבְּנֵי בֵּיתוֹ, וְהוּא לְהִזָּהֵר בִּתְחִלַּת הַחֹלִי שֶׁלֹּא יְסַפֵּר זֹאת לְשׁוּם אָדָם, כִּי אָז יוֹתֵר בְּנָקֵל לְבַטֵּל הַגְּזֵרָה, וְרַק אִם חַ"ו הַחֹלִי מִתְגַּבֵּר אָז יֵשׁ לְסַפֵּר שֶׁיְּבַקְּשׁוּ עָלָיו רַחֲמִים.

וְיֵשׁ לְזֶה מָקוֹר בִּגְמָרָא בְּרָכוֹת (נה ע"ב): הַאי מַאן דְּחָלִישׁ, יוֹמָא קַמָּא לָא לְגָלֵי, כִּי הֵיכֵי דְּלָא לִתְרַע מַזָּלֵיהּ. דְּהַיְנוּ שֶׁלֹּא מִיָּד יְגַלֶּה חָלְיוֹ כְּדֵי שֶׁלֹּא יִשָּׁבֵר וְיִפֹּל מַזָּלוֹ.

וּמוּבָא בְּסֵפֶר שׁוֹמֵר אֱמוּנִים (מאמר בטחון והתחזקות פרק טו): "וַאֲנִי הַכּוֹתֵב קִבַּלְתִּי מֵאִמִּי מוֹרָתִי ע"ה שֶׁקִּבְּלָה מֵאֲבוֹתֶיהָ, שֶׁאִם נִצְמָח לְאָדָם אֵיזֶה חֻלְשָׁה חֲדָשָׁה חַ"ו, שֶׁלֹּא יְסַפֵּר זֹאת לְשׁוּם אָדָם אֵיזֶה זְמַן, וְזֶה סְגֻלָּה שֶׁמֵּאֵלָיו יִהְיוּ בְּטֵלִים, וְזֶה בָּדוּק וּמְנֻסֶּה".

וְהַהֶסְבֵּר לְכָךְ, שֶׁכָּל זְמַן שֶׁלֹּא נוֹדַע לְרַבִּים אֵין פִּרְסוּם לַנֵּס שֶׁיֶּאֱרַע לְזֶה הַחוֹלֶה, כָּךְ שֶׁגַּם אִם אֵינוֹ רָאוּי לְנֵס מְפֻרְסָם שֶׁכֵּן יֵשׁ קִטְרוּגִים רַבִּים עַל נֵס מְפֻרְסָם, יִתָּכֵן וְרָאוּי הוּא לְנֵס נִסְתָּר, וְלָכֵן יִשְׁתַּדֵּל לְהַעֲלִים וְאָז אָמֹר יֹאמַר לִפְנֵי ה': רִבּוֹנוֹ שֶׁל עוֹלָם, הֲרֵי אֲנִי מַאֲמִין שֶׁאֵין שׁוּם טֶבַע בָּעוֹלָם, וּבְיָדְךָ לְרַפֹּאת נֶפֶשׁ כָּל חַי, וְהִנֵּה עַתָּה עֲדַיִן אֵין מְפֻרְסָם חָלְיִי, כָּךְ שֶׁאֵין בָּעוֹלָם מִי שֶׁיַּחְשֹׁב שֶׁקָּרָה כָּאן נֵס, אָנָּא רְפָאֵנִי רְפוּאָה שְׁלֵמָה מִיָּדְךָ הַטּוֹבָה.





~ סְגֻלָּה לְמִי שֶׁגוֹבֵר עָלָיו יִצְרוֹ לְהַחֲטִיאוֹ

מוּבָא בְּסֵפֶר "עֲבוֹדַת יִשְׂרָאֵל" (אבות, פרק ב' משנה ב): סְגֻלָּה גְּדוֹלָה לְמִי שֶׁגוֹבֵר עָלָיו יִצְרוֹ לְהַחֲטִיאוֹ, שֶׁיֹּאמַר: רִבּוֹנוֹ שֶׁל עוֹלָם, הֲלֹא כָּל הַיֵּצֶר רַק בִּשְׁבִיל הַבְּחִירָה וּכְדֵי שֶׁיִּנָּתֵן לִי שָׂכָר עַל גְּבוּרָתִי, אֵינֶנִּי חָפֵץ לֹא לְהַשָּׂכָר וְלֹא לְהַבְּחִירָה. וְיֹאמַר זֹאת בֶּאֱמֶת מִכָּל לִבּוֹ מִפַּחְדוֹ פֶּן יִכָּשֵׁל בְּחֵטְא חָלִילָה, וְשֶׁעַל כִּשָּׁלוֹן חַ"ו מוּכָן הוּא לְוַתֵּר אַף עַל שְׂכַר עוֹלָם הַבָּא וְהָעִקָּר שֶׁלֹּא יֶחֱטָא לַה'.

וְעוֹד עיקר הנצחון הוּא בְּכָךְ שיברח מִיָּד ממקום הנסיון וילך לעסוק בַּתּוֹרָה או בְּעֵסֶק אחר לְהַסִּיח דַּעְתּו, וְלֹא ישהה במקום הַתַּבְעֵרָה לָשֵׂאת ולתת עִם יִצְרוֹ, שֶׁאֵין לְךָ סַכָּנָה גְּדוֹלָה מִזּוֹ, וּכְמוֹ שֶׁכֵּן עָשָׂה יוֹסֵף צַדִּיק בְּנִסְיוֹנוֹ: "וינס וַיֵּצֵא החוצה".





~ סְגֻלָּה לְכַפָּרַת עֲווֹנוֹת

אַף שֶׁלַּעֲווֹנוֹת נִדְרַשׁ תְּשׁוּבָה, וְלֹא שָׁמַעְנוּ "סְגֻלּוֹת" לְכַפָּרַת עֲווֹנוֹת, אוּלָם סְגֻלָּה אַחַת גְּדוֹלָה מָצִינוּ בַּחֲזַ"ל לְכַפָּרַת עֲווֹנוֹת, וְהוּא לִהְיוֹת "מַעֲבִיר עַל מִדּוֹתָיו" דְּהַיְנוּ לִהְיוֹת סַלְחָן וּמָחֳלָן לְאֵלֶּה שֶׁבִּזּוּהוּ אוֹ הִפְסִידוּהוּ וְכַיּוֹצֵא, וְאָז "מִדָּה כְּנֶגֶד מִדָּה", כְּשֵׁם, שֶׁהָיָה הוּא סַלְחָן וּמָחֳלָן לַבְּרִיּוֹת, כֵּן הַקָבָּ"ה יִנְהֹג בּוֹ בִּסְלִיחָה וּמְחִילָה. לָכֵן כְּשֶׁאֵרַע לְאָדָם בְּמִישֶׁהוּ שֶׁהֵרַע לוֹ: יֹאמַר, רִבּוֹנוֹ שֶׁל עוֹלָם, יוֹדֵעַ אֲנִי, שֶׁזֶּה שֶׁהֵרַע לִי זֶה בִּשְׁבִיל עֲווֹנוֹתַי, אָנָּא ה', כְּשֵׁם שֶׁהִנְנִי מוֹחֵל לוֹ, וּמֵסִיר שִׂנְאָה וּנְקָמָה מִלִּבִּי עָלָיו, כֵּן יְהִי רָצוֹן שֶׁתָּסִיר הַחֲרוֹן אַף מִמֶּנִּי וְתִסְלַח לִי עַל עֲווֹנוֹתַי.

וְעוֹד בִּכְלָל זֶה הוּא לְקַבֵּל כָּל מְאֹרָעוֹתָיו בְּסֵבֶר פָּנִים יָפוֹת וְלִרְצוֹת בְּרָצוֹן גָּמוּר בַּאֲשֶׁר יִרְצֶה ה' - יִהְיֶה בַּאֲשֶׁר יִהְיֶה, וְאָז סְגֻלָּה - מִדָּה כְּנֶגֶד מִדָּה, שֶׁכֹּה יֹאמַר ה' כְּשֵׁם שֶׁמְּרֻצֶּה זֶה בְּהַנְהָגָתִי עִמּוֹ וּמְבַטֵּל רְצוֹנוֹ מִפְּנֵי רְצוֹנִי, וְרוֹצֶה הוּא בִּי כְּפִי שֶׁאֶנְהַג בּוֹ, כְּמוֹ כֵן אַף שֶׁרְצוֹנִי הָיָה מִמֶּנּוּ בְּכָהֵנָּה וְכָהֵנָּה, אֶתְרַצֶּה בּוֹ בַּאֲשֶׁר הוּא, וְזֶה סוֹד עִנְיָן הַמּוּבָא בַּמִּדְרָשׁ: "וְחַנֹּתִי אֶת אֲשֶׁר אָחֹן" - אַף שֶׁאֵינוֹ רָאוּי וְאַף שֶׁאֵינוֹ כְּדַאי. וְהוּא פֶּלֶא, וּלְהַמְבֹאָר מוּבָן, כֵּן הוּא בְּסֵפֶר "מִכְתָּב מֵאֵלִיָּהוּ", וְעוֹד בְּסֵפֶר "נְתִיבוֹת שָׁלוֹם", וְהֶאֱרַכְנוּ בָּזֶה בְּסִפְרֵנוּ "נֵר לְרַגְלִי".




~ סְגֻלָּה לְבִטּוּל כָּל מִינֵי גְּזֵרוֹת

עֲנִיַּת אָמֵן יְהֵא שְׁמֵיהּ רַבָּא, זוֹ סְגֻלָּה קַלָּה וְאֵין כָּמוֹהָ מוֹעִילָה לְבַטֵּל גְּזֵירוֹת, כַּמּוּבָא בַּגְּמָרָא (שבת קי"ט ע"ב), וְעוֹד בְּסֵפֶר הֵיכָלוֹת (פרק ו, ג) לְרַבִּי יִשְׁמָעֵאל כֹּהֵן גָּדוֹל, וְעוֹד בזוה"ק בְּרֵאשִׁית (דף ל"ח ע"ב), וּמִי שֶׁמַּתְמִיד בְּזֶה לַעֲנוֹת בְּכָל כֹּחוֹ וְכַוָנָתוֹ בְּוַדַּאי יִוָּשַׁע בְּכָל מִינֵי יְשׁוּעוֹת, וִיכַוֵּן שֶׁיִּתְגַּלֶּה כְּבוֹד שָׁמַיִם בִּמְהֵרָה, וְיִמָּחֶה זֵכֶר עֲמָלֵק מִן הָעוֹלָם, וְיִרְצֶה זֹאת בְּכָל לִבּוֹ, אֲזַי כְּשֵׁם שֶׁחָפֵץ הוּא בִּגְאֻלַּת שְׁמוֹ ית' וּבִכְבוֹד שָׁמַיִם שֶׁתִּתְגַּלֶּה מַלְכוּתוֹ יִתְבָּרַךְ וְחָפֵץ הוּא בְּכָךְ מִכָּל לִבּוֹ, כֵּן יִגְאָלֶנּוּ הָקָּבָּ"ה גְּאֻלָּה פְּרָטִית, וְיִרְוַח לוֹ מִכָּל צָרוֹתָיו, וְכָאָמוּר זוֹ "סְגֻלָּה שֶׁאֵין כָּמוֹהָ קַלָּה, וְאֵין כָּמוֹהָ מוֹעִילָה" כִּלְשׁוֹן הַ"שּׁוֹמֵר אֱמוּנִים".





~ סְגֻלָּה לְהַעֲלוֹת אָבִיו וְאִמּוֹ מִגֵּיהִנֹּם

עֲנִיַּת אָמֵן יְהֵא שְׁמֵיהּ רַבָּא יֵשׁ בָּהּ כֹּחַ גָּדוֹל לְהַעֲלוֹת הַנְּשָׁמוֹת מִגֵּיהִנֹּם, כַּמּוּבָא בְּ"אוֹר זָרוּעַ" (ח"ב הלכות שבת סימן נ') הַסִּפּוּר מֵרַבִּי עֲקִיבָא שֶׁהִצִּילוֹ לְאוֹתוֹ רָשָׁע שֶׁנִּפְטַר וְהָיָה נִדּוֹן בְּדִינִים קָשִׁים וְנוֹרָאִים, עַל יְדֵי שֶׁלִּמְּדוֹ אֶת בְּנוֹ לוֹמַר קַדִּישׁ, כָּל כָּךְ הוּא כֹּחַ הַקַּדִּישׁ, שֶׁכַּאֲשֶׁר הָאָדָם חָפֵץ בֶּאֱמֶת וּבְכַוָּנָה שֶׁיִּגְדַּל כְּבוֹד ה' בָּעוֹלָם וּמְכַבֵּד הוּא בַּעֲנִיָּתוֹ "אָמֵן יְהֵא שְׁמֵיהּ רַבָּא" אֶת ה' הַנִּכְבָּד וְהַנּוֹרָא, אֲזַי כָּל כָּךְ הַנַּחַת רוּחַ לַה' מִזֶּה הָאִישׁ עַד שֶׁפּוֹעֶלֶת זְכוּתוֹ אַף עַל אָבִיו שֶׁהֱבִיאוֹ לָעוֹלָם לְהַצִּילוֹ מִכָּל מִינֵי פֻּרְעָנֻיּוֹת בָּעוֹלָם הָעֶלְיוֹן.





~ עֵצָה שֶׁלֹּא יַזִּיקוּ לוֹ הַמַּחְשָׁבוֹת זָרוֹת

עֵצָה וּסְגֻלָּה נִפְלָאָה יֶשְׁנָהּ לְבַטֵּל הַמַּחְשָׁבוֹת זָרוֹת הָעוֹלוֹת לְאָדָם בְּעַל כָּרְחוֹ שֶׁלֹּא יַשְׁפִּיעוּ עָלָיו לְרָעָה, שֶׁיִּמְסֹר מוֹדָעָה וְגִלּוּי דַּעַת בְּכָל יוֹם בַּבֹּקֶר שֶׁהוּא מְבַטֵּל בְּלִבּוֹ כָּל הַמַּחְשָׁבוֹת הַזָּרוֹת שֶׁיָּבוֹאוּ וְיַעֲלוּ בְּלִבּוֹ הַיּוֹם, וְכָל מַחְשָׁבָה שֶׁהִיא נֶגֶד רְצוֹן ה' הֵן בֶּאֱמוּנָה, וְהֵן בְּעִנְיְנֵי עֲבֵרָה וְתַאֲוָה, אוֹ מִדָּה רָעָה שֶׁתַּעֲלֶה בְּלִבּוֹ, וְיִקְשֶׁה עָלָיו לְסַלְּקָהּ מִמֶּנּוּ - שֶׁתְּהֵא בְּטֵלָה וּמְבֻטֶּלֶת וְאֵינוֹ חָפֵץ בָּהּ כְּלָל, עֵצָה זוֹ גִּלָּה לָנוּ הַ"בֶּן אִישׁ חַי" וּמוּבֵאת הִיא בְּסִדּוּרֵי הַסְּפָרַדִּים. וְכֵן מוּבָא זֹאת בְּסֵפֶר "דֶּרֶךְ פִּקּוּדֶיךָ" (מצוה כו), וְכָתַב שָׁם שֶׁכָּךְ קִבַּלְנוּ מֵרַבּוֹתֵינוּ שֶׁהִיא סְגֻלָּה גְּדוֹלָה לִמְסֹר מוֹדָעָה זוֹ אֲפִלּוּ בֵּינוֹ לְבֵין עַצְמוֹ, בְּכָל פַּעַם שֶׁיִּזְכֹּר.

וְכֵיוָן שֶׁדִּבַּרְנוּ בְּעִנְיַן הַמַּחְשָׁבוֹת יֵשׁ לָדַעַת יְדִיעָה חֲשׁוּבָה מְאֹד, שֶׁכָּל הַמַּחְשָׁבוֹת הַזָּרוֹת הַתּוֹקְפוֹת אֶת הָאָדָם, וּמִתְנוֹצְצוֹת לָאָדָם בְּמֹחוֹ וְאֵין הָאָדָם חָפֵץ בָּהֶם, וְאַדְרַבָּא מִצְטַעֵר מֵהֵם, אֵין הָאָדָם נֶעֱנָשׁ עֲלֵיהֶם כְּלָל וּכְלָל, וְאַדְרַבָּא, מְקַבֵּל שָׂכָר עַל הִשְׁתַּדְּלוּתוֹ לְהִסִּיחַ דַּעַת מֵהֵם וּלְסַלְּקָם, וְזֶה גּוּפָא תִּקּוּנוֹ שֶׁל זֶה הָאִישׁ, שֶׁכֵּיוָן שֶׁפַּעַם בֶּעָבָר הִרְהֵר מַחְשָׁבוֹת רָעוֹת בְּחֵשֶׁק וּבְרָצוֹן, עַתָּה בָּאִים לוֹ אֵלּוּ בְּעַל כָּרְחוֹ, וּכְנֶגֶד מַה שֶּׁפַּעַם בֶּעָבָר הִתְעַנֵּג עַל מַחְשָׁבוֹת רָעוֹת אֵלּוּ, עַתָּה תִּקּוּנוֹ שֶׁיְּהֵא מִצְטַעֵר מֵהֵם, וּבְזֶה גּוּפָא שֶׁמִּשְׁתַּדֵּל לִלְמֹד וּלְהִתְפַּלֵּל אוֹ לְהִתְעַסֵּק בְּאֵיזֶה עִסּוּק עַל מְנָת שֶׁיַּסִּיחַ דַּעְתּוֹ מֵהֵם, זֶה גּוּפָא תִּקּוּנוֹ, וּבְזֶה מְקַיֵּם מִצְוַת: "וְלֹא תָתוּרוּ אַחֲרֵי לְבַבְכֶם וְאַחֲרֵי עֵינֵיכֶם".

וְחָשׁוּב לָדַעַת זֹאת, שֶׁכֵּן יֶשְׁנָם הַרְבֵּה שֶׁנִּשְׁבָּרִים מִכָּךְ שֶׁעוֹלִים בְּלִבָּם מַחְשָׁבוֹת זָרוֹת בְּראֹשָׁם, וּמִתְעַצְּבִים מִכָּךְ לִמְאֹד, אֲזַי יֵשׁ לָהֶם לָדַעַת שֶׁאַדְרַבָּא, בְּכָךְ שֶׁאֵינָם מַחֲזִיקִים אוֹתָם מַחְשָׁבוֹת בְּראֹשָׁם, וּמִשְׁתַּדְּלִים לְהַסִּיחַ דַּעַת מֵהֵם, מְקַבְּלִים עַל כָּךְ שָׂכָר.





~ סְגֻלָּה לֶאֱמוּנָה וּלְאַהֲבַת ה' לְכָל הַיּוֹם

סְגֻלָּה לֶאֱמוּנָה וּלְאַהֲבַת ה' לְמֶשֶׁךְ כָּל הַיּוֹם כֻּלּוֹ, לִהְיוֹת רָגִיל לוֹמַר בְּפִיו י"ג עִקָּרִים שֶׁל הָאֱמוּנָה, וְכָךְ מוּבָא בְּסֵפֶר "אִמְרֵי פִּנְחָס" (שער ז' אות כ"ב) להרה"ק רַבִּי פִּנְחָס מִקּוֹרִיץ שֶׁיֵּשׁ לוֹמַר י"ג עִקָּרִים בְּכָל בֹּקֶר בְּקוּמוֹ מִמִּטָּתוֹ [כַּמּוּבָן לְאַחַר בִּרְכוֹת הַשַּׁחַר וּבִרְכוֹת הַתּוֹרָה], וְכֵן בְּהַנְהָגוֹת הגה"ק רַבִּי חַיִּים מִצַּאנְז ("דרכי חיים" אות ב' ואות י"ג), מוּבָא שֶׁכָּךְ הָיָה נוֹהֵג הגה"ק לוֹמַר בְּכָל בֹּקֶר בַּהֲקִיצוֹ מִשְּׁנָתוֹ: הִנְנִי מַאֲמִין בֶּאֱמוּנָה שְׁלֵמָה שֶׁאַתָּה הוּא מֶלֶךְ יָחִיד וּמְיֻחָד שַׁלִּיט בָּעֶלְיוֹנִים וּבַתַּחְתּוֹנִים, וְהָיָה אוֹמֵר מִשְׁפָּט זֶה בְּעוֹדוֹ בְּמִטָּתוֹ.

וְחָשׁוּב הוּא מְאֹד לִפְתֹּחַ אֶת הַיּוֹם בַּאֲמִירַת "אֲנִי מַאֲמִין" שֶׁל הַי"ג עִקָּרִים, שֶׁכֵּן סְגֻלָּה גְּדוֹלָה הִיא שֶׁכָּךְ כָּל הַיּוֹם יֵלֵךְ לוֹ בֶּאֱמוּנָה, שֶׁכֵּן הַכֹּל הוֹלֵךְ אַחַר הַהַתְחָלָה, וּכְמוֹ שֶׁהָיָה דּוֹרֵשׁ הַצַּדִּיק רַבִּי זוּשָׁא ("בית אברהם" רמזי "שבועות" עמ' קנה-קנו) עַל הַפָּסוּק: "רֵאשִׁית עֲרִיסוֹתֵיכֶם - חַלָּה תָּרִימוּ", דְּהַיְנוּ בְּרֵאשִׁית קִמָּתְךָ מֵהָעֲרִיסָה - מֵהַמִּטָּה, חַלָּה תָּרִימוּ, חַלָּה לְשׁוֹן תְּפִלָּה כמ"ש "וַיְחַל מֹשֶׁה", תַּתְחִיל עִם תְּפִלָּה, וְאָז כָּל הַיּוֹם יִמָּשֵׁךְ אַחַר הַהַתְחָלָה.





~ עֵצָה לְעוֹרֵר הַשִּׂמְחָה בַּעֲבוֹדַת ה'

עֵצָה גְּדוֹלָה וְנִפְלָאָה לְעוֹרֵר הַשִּׂמְחָה בַּעֲבוֹדַת ה', הוּא לְזַמֵּר אוֹ לִשְׁמֹעַ נִגּוּנֵי וְשִׁירֵי קֹדֶשׁ שֶׁיֵּשׁ בְּתָכְנָם עֲרִיגָה וְכִסּוּפִין לַה', וְהוּא בָּדוּק וּמְנֻסֶּה שֶׁלִּפְעָמִים מַה שֶּׁלֹּא יוֹעִיל לְאָדָם סִפְרֵי מוּסָר וְכַיּוֹצֵא לְעוֹרְרוֹ וּלְרַגְּשׁוֹ, נִגּוּן אֶחָד שֶׁל קְדֻשָּׁה שֶׁנִּכְנָס לַלֵּב מְעוֹרֵר וּמְרַגֵּשׁ וְעַד כְּדֵי דְּמָעוֹת שֶׁל דְּבֵקוּת בַּה'.

וּמוּבָא בְּסֵפֶר "אִמְרֵי פִּנְחָס" (שער ו אות כא) שֶׁבְּיוֹתֵר הוּא כַּאֲשֶׁר מִצְטָרְפִים רַבִּים וּמְזַמְּרִין וּמְשַׁבְּחִין יַחַד, מַכְרִיתִין בְּזֶה הַרְבֵּה סִטְרָא אַחְרָא, וְאֵין לְךָ דָּבָר בָּעוֹלָם שֶׁיְּהֵא מְסֻגָּל לְעוֹרֵר הַשִּׂמְחָה וְאַהֲבַת ה' כְּמוֹ הַנִּגּוּן, לְשׁוֹרֵר שִׁירֵי דְּבֵקוּת בַּה' בֵּינוֹ לְבֵין קוֹנוֹ, וְכֵן רָאִינוּ שֶׁחִבְּרוּ שִׁירִים הַרְבֵּה מִגְּדוֹלֵי וּקְדוֹשֵׁי יִשְׂרָאֵל, וּכְמוֹ רַבִּי יְהוּדָה הַלֵּוִי, רַבִּי יְהוּדָה הֶחָסִיד, וְהָרַב "אִבְּן עֶזְרָא". וְכֵן כָּל צְבָא מַעְלָה שְׂרָפִים וְאוֹפַנִּים עֲבוֹדָתָם בְּשִׁירָה וּבְזִמְרָה כַּיָּדוּעַ, וּכְאָמְרֵנוּ בִּתְפִלַּת "יוֹצֵר".





~ עֵצָה לְיִרְאַת הַשֵּׁם

עֵצָה גְּדוֹלָה שֶׁיִּפֹּל עַל הָאָדָם יִרְאַת שָׁמַיִם, הוּא לְסַפֵּר סִפּוּרֵי צַדִּיקִים אוֹ לִרְאוֹת הַנְהָגָתָם שֶׁל גְּדוֹלֵי וּקְדוֹשֵׁי יִשְׂרָאֵל, וְעַל כֵּן חָשׁוּב מְאֹד לְהִתְבּוֹנֵן בְּהַנְהָגָתָם שֶׁל הַתַּנָּאִים וְהָאָמוֹרָאִים הַמּוּבָאִים בַּגְּמָרָא, וְכֵן לִקְרֹא מִתּוֹלְדוֹתֵיהֶם וְדֶרֶךְ עֲבוֹדָתָם שֶׁל גְּדוֹלֵי יִשְׂרָאֵל שֶׁהָיוּ בְּכָל דוֹר וָדוֹר, וְהַרְבֵּה צַדִּיקִים הֵעִידוּ שֶׁהִתְקָרְבוּתָם לַה' וְהַצְלָחָתָם הָיְתָה מִכָּךְ שֶׁהָיוּ קוֹרְאִים וְשׁוֹמְעִים מֵהַנְהָגוֹת הַצַּדִּיקִים וְהַקְּדוֹשִׁים אֲשֶׁר בָּאָרֶץ, וּמֵהֵם חָמְדוּ וְחָשְׁקוּ לְאַהֲבָה וּלְיִרְאָה אֶת ה'.

וּבִפְרָט יוֹעִיל בְּיוֹתֵר כַּאֲשֶׁר יוּכַל הָאָדָם לְהִתְחַבֵּר לְצַדִּיק וְקָדוֹשׁ הַחַי בְּדוֹרֵנוּ זֶה הַשָּׁפֵל וְלִרְאוֹת בְּמוֹ עֵינָיו אֶת הַנְהָגָתוֹ, וְדֶרֶךְ עֲבוֹדָתוֹ אֶת ה' הֵיאַךְ הִיא בְּהִתְלַהֲבוּת וּבְחֵשֶׁק, וְהֵיאַךְ תְּפִלָּתוֹ לַה' בִּכְלוֹת הַנֶּפֶשׁ וּבְהִתְפַּשְּׁטוּת הַגַּשְׁמִיּוּת, וְכֵן רוֹאֶה אֶת הַתְמָדָתוֹ בְּתוֹרָה לִשְׁמָהּ בִּמְסִירוּת נֶפֶשׁ, וְאֶת הַנְהָגוֹתָיו בְּמִדּוֹת טוֹבוֹת, וְרוֹאֶה הֵיאַךְ גַּם בְּדוֹרֵנוּ זֶה הַשָּׁפֵל יִתָּכֵן לַעֲבֹד אֶת ה' בְּכָל כֹּחוֹ, הֲרֵי אֵין שֶׁיָּבִיא תּוֹעֶלֶת יוֹתֵר מִזֶּה. וְעַל כָּךְ אָמְרוּ "שִׁמּוּשָׁהּ גָּדוֹל מִלִּמּוּדָהּ", כְּלוֹמַר כְּשֶׁהָאָדָם רוֹאֵה הַנְהָגוֹת הַצַּדִּיק אוֹ שׁוֹמְעָם מוֹעִיל יוֹתֵר מֵאֲשֶׁר יִלְמַד בְּעַצְמוֹ מוּסָרֵי חֲזַ"ל וְכַיּוֹצֵא, שֶׁכֵּן כְּשֶׁרוֹאֶה אֶת מוּסָרֵי חֲזַ"ל מְיֻשָּׂמִים עַל יְדֵי הַצַּדִּיק שֶׁמְּקַיְּמָן בְּפֹעַל מִתְפַּעֵל לִבּוֹ בְּיוֹתֵר, וּמְקַנֵּא קִנְאַת סוֹפְרִים לִהְיוֹת כָּמוֹהוּ, וְהוּא בָּדוּק וּמְנֻסֶּה כַּיָּדוּעַ.





~ עֵצָה גְּדוֹלָה וְנִפְלָאָה לְהַחְדָּרַת הָאֱמוּנָה

עֵצָה גְּדוֹלָה וְנִפְלָאָה וְאֶפְשָׁר שֶׁהִיא הָאֶפְשָׁרוּת הַיְחִידָה לְהַשְׁרִישׁ אֱמוּנָה, הוּא לְדַבֵּר בְּפִיו דִּבּוּרֵי אֱמוּנָה, לַחֲזֹר וּלְשַׁנֵּן עִנְיְנֵי בְּרִיאַת הָעוֹלָם הַנִּזְכָּרִים בְּחֻמָּשׁ בְּרֵאשִׁית, סִפּוּרֵי הָאָבוֹת הַקְּדוֹשִׁים וּלְהִתְבּוֹנֵן בְּמַעֲשֵׂיהֶם וּבְנִסְיוֹנוֹתֵיהֶם, סִפּוּרֵי יְצִיאַת מִצְרַיִם, "מַעֲמַד הַר סִינַי" הֲלִיכַת יִשְׂרָאֵל בַּמִּדְבָּר מ' שָׁנָה, סִפּוּרֵי הַתּוֹרָה מֵחֵטְא הַמְרַגְּלִים, קֹרַח וַעֲדָתוֹ, כִּבּוּשׁ יְהוֹשֻׁעַ ל"א מְלָכִים, וְעוֹד בְּדִבְרֵי הַנְּבִיאִים וְהַכְּתוּבִים, וּלְהַרְחִיב כָּל נוֹשֵׂא וְנוֹשֵׂא שֶׁהִזְכַּרְנוּ בְּלִמּוּד עִם רָשִׁ"י זַ"ל וְיֶתֶר הַמְפָרְשִׁים, וְכֵן לְעַיֵּן וְלִקְרֹא שִׂיחוֹת אֱמוּנָה הַמּוּבָאִים בספה"ק כְּמוֹ "שׁוֹמֵר אֱמוּנִים", אוֹר יְחֶזְקֵאל להגר"י לְוִינְשְׁטֵיין זַצַ"ל וְכַיּוֹצֵא הַמַּלְהִיבִים לֶאֱמוּנָה בַּה', וְכֵן לְדַבֵּר בְּפִיו תָּמִיד אֱמוּנָה, עִם כָּל אָדָם וּבְכָל עֵת, וּכְשֶׁפּוֹגֵשׁ חֲבֵרוֹ בָּרְחוֹב בִּמְקוֹם לְדַבֵּר דְּבָרִים בְּטֵלִים יָכִין תָּמִיד לְעַצְמוֹ מַאֲמָר מֵאֱמוּנָה וּלְשׂוֹחֵחַ בּוֹ עִם חֲבֵרָיו, וְכָךְ יַתְמִיד בִּתְמִידוּת לְדַבֵּר דִּבּוּרֵי אֱמוּנָה וְיִהְיוּ שְׁגוּרִים עַל לְשׁוֹנוֹ וּבְלִבּוֹ, עַד שֶׁלֹּא יַעֲשֶׂה דָּבָר וַחֲצִי דָּבָר מִבְּלִי שֶׁיַּקְדִּים לוֹ דִּבּוּרֵי אֱמוּנָה, וְהַדִּבּוּרִים מַשְׁפִּיעִים מְאֹד עַל הַלֵּב, וְגַם כַּאֲשֶׁר הַלֵּב עֲדַיִן אֵינוֹ חָזָק בֶּאֱמוּנָה, חֲזָקָה וְהַבְטָחָה עַל דִּבּוּרֵי הָאֱמוּנָה שֶׁיִּכָּנְסוּ בְּלִבּוֹ, וְעַל זֶה דָּרְשׁוּ: "אָבְדָה הָאֱמוּנָה נִכְרְתָה מִפִּיהֶם" (ירמיה ז, כח), דְּהַיְנוּ מַדּוּעַ אָבְדָה הָאֱמוּנָה? מִפְּנֵי שֶׁנִּכְרְתָה מִפִּיהֶם, שֶׁאֵין מְדַבְּרִים דִּבּוּרֵי אֱמוּנָה, וְכֵן נֶאֱמַר בִּתְהִלִּים (קטז, י) "הֶאֱמַנְתִּי כִּי אֲדַבֵּר" אֵימָתַי הֶאֱמַנְתִּי? כַּאֲשֶׁר אֲדַבֵּר בֶּאֱמוּנָה.

וּבִפְרָט כַּאֲשֶׁר מְדַבֵּר הָאָדָם בְּעִנְיְנֵי אֱמוּנָה בְּשַׁבָּת קֹדֶשׁ, וְכֵן מוּבָא בְּ"שׁוֹמֵר אֱמוּנִים" (דפוס החדש עמ' כט) שֶׁיּוֹם שַׁבָּת קֹדֶשׁ מְסֻגָּל מְאֹד לִקְבֹּעַ אֱמוּנָה בְּלֵב הָאָדָם הַרְבֵּה יוֹתֵר מִכָּל יְמוֹת הַשָּׁבוּעַ, וְלֹא עוֹד אֶלָּא שֶׁכֹּחוֹ לָתֵת אֱמוּנָה לְכָל הַשָּׁבוּעַ, וְלָכֵן בְּעִקָּר בְּיוֹם שַׁבָּת קֹדֶשׁ יִקְבַּע לוֹ לִקְרֹא הַפָּרָשָׁה עִם רָשִׁ"י שֶׁהוּא סְגֻלָּה גְּדוֹלָה לֶאֱמוּנָה כַּיָּדוּעַ מֵהֶ"חָפֵץ חַיִּים" זִי"עַ, וְאָז הַזְּמַן לְהִתְבּוֹנֵן בַּמֶּה שֶׁהִזְכַּרְנוּ.





~ עֵצָה לְסַלֵּק הַמַּחְשָׁבוֹת הַזָּרוֹת

מוּבָא בְּסֵפֶר הַתַּנְיָא (פרק כט) סְגֻלָּה גְּדוֹלָה וְעֵצָה נִפְלָאָה לְסַלֵּק הַמַּחְשָׁבוֹת הַזָּרוֹת, הוּא שֶׁיִּקְצֹף עַל יִצְרוֹ וְיֵצֵא נֶגְדּוֹ בְּכֹחַ וּבִגְבוּרוֹת וְכֹה יֹאמַר: "אַתָּה הָרָשָׁע, הֵיאַךְ תַּסְתִּיר מִמֶּנִּי אוֹר פְּנֵי ה' אֲשֶׁר מְלֹא כָּל הָאָרֶץ כְּבוֹדוֹ וּבָרָא וְיָצַר הַכֹּל, וַאֲנִי הֲלֹא נֶחְצָב מִכִּסֵּא כְּבוֹדוֹ יִתְבָּרַךְ שְׁמוֹ - יוֹתֵר פְּנִימִי מִמַּחְצָב הַמַּלְאָכִים, וְהֵיאַךְ תִּרְצֶה לְהַחְטִיאֵנִי", וְכָךְ יְשַׁקְּצוֹ וְיַרְחִיקוֹ מֵעָלָיו בְּכָל כֹחַ וּבְתַקִּיפוּת וּבְעֹז, וְיִרְעַם וְיִרְגַּז עַל יִצְרוֹ. וְהֶאֱרִיךְ בְּזֶה בְּסֵפֶר "שׁוֹמֵר אֱמוּנִים" (בנרמ"ח עמ' לח) וְסִפֵּר שָׁם שֶׁאַחַד הַצַּדִּיקִים הָיוּ לוֹ הַרְבֵּה הִתְגָּרֻיּוֹת מִמַּחְשָׁבוֹת זָרוֹת, וְלֹא יָדַע לָשִׁית עֵצוֹת בְּנַפְשׁוֹ, וְהַבַּעַשֵׁ"ט פְּגָשׁוֹ וְנָתַן לוֹ עֵצָה זוֹ, וְהָיְתָה לוֹ לְאוֹתוֹ צַדִּיק יְשׁוּעָה וּפֻרְקָן מֵאוֹתָן מַחְשָׁבוֹת.

וְעוֹד מוּבָא בְּמִדְרַשׁ פִּנְחָס (דף ג' אות ח') לוֹמַר הַפָּסוּק "שְׁמַע יִשְׂרָאֵל" עִם "בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד" בְּכַוָּנָה וְיוֹעִיל לְסַלֵּק הַמַּחְשָׁבוֹת הַזָּרוֹת.

וְעוֹד סְגֻלָּה מִבַּעַל הַ"בְּנֵי יִשָׂשְׂכָר" (אגרא דפרקא אות קטו) כְּשֶׁתּוֹקְפִים לְאָדָם מַחְשְׁבוֹת מִינוּת וּכְפִירָה לוֹמַר פָּרָשַׁת "הַאֲזִינוּ" וְהוּא סְגֻלָּה גְּדוֹלָה וְנִפְלָאָה לְבִטּוּל וְסִלּוּק הַמַּחְשָׁבוֹת הַזָּרוֹת.

בְּסֵפֶר "שׁוֹמֵר אֱמוּנִים" מְסֻפָּר עַל אֶחָד מִגְּדוֹלֵי צַדִּיקֵי הַדּוֹר שֶׁהֵאִיר אֶת הָעוֹלָם בְּצִדְקוּתוֹ וּבִקְדֻשָּׁתוֹ, וּבִתְחִלַּת עֲבוֹדָתוֹ נֶאֶחְזוּ בּוֹ בִּלְבּוּלֵי אֱמוּנָה, רַחֲמָנָּא לִצְלָן, וְהַבַּעַל-שֵׁם-טוֹב זִי"עַ צָפָה זֹאת בְּרוּחַ קָדְשׁוֹ, וּבְיָדְעוֹ אֶת כֹּחוֹ שֶׁל אוֹתוֹ צַדִּיק לְאֵיזֶה מַדְרֵגָה נַעֲלָה הוּא יָכוֹל לְהַגִּיעַ, נָסַע בִּמְיֻחָד לִמְקוֹמוֹ שֶׁל אוֹתוֹ צַדִּיק, וְנִגַּשׁ אֵלָיו וְאָמַר לוֹ: "גַּם עַל זֶה עָלֶיךָ לְהִתְפַּלֵּל לִפְנֵי הַשֵּׁם יִתְבָּרַךְ..." הַיְנוּ, שֶׁגַּם עַל עֶצֶם הָאֱמוּנָה צְרִיכִים לְבַקֵּשׁ מֵהַשֵּׁם יִתְבָּרַךְ שֶׁנִּזְכֶּה לֶאֱמוּנָה טְהוֹרָה, לְבִטָּחוֹן חָזָק וְאֵיתָן בּוֹ יִתְבָּרַךְ. וְאוֹתוֹ צַדִּיק אָמַר שֶׁהַבַּעַל שֵׁם טוֹב הִצִּיל אֶת נַפְשׁוֹ עַל יְדֵי זֶה. עַד כָּאן. כִּי יֵשׁ הַטּוֹעִים וְחוֹשְׁבִים שֶׁמִּי שֶׁחָזָק בֶּאֱמוּנָה - מִתְפַּלֵּל, אוּלָם אֵין מְבִינִים שֶׁגַּם מִי שֶׁחַלָּשׁ בֶּאֱמוּנָה חַיָּב לְהִתְפַּלֵּל עַל זֶה עַצְמוֹ שֶׁתִּתְחַזֵּק אֱמוּנָתוֹ.





~ עוֹד עֵצָה לְסַלֵּק הַמַּחְשָׁבוֹת הַזָּרוֹת

הַרְבֵּה פְּעָמִים מִתְעַצְּמִים הַמַּחְשָׁבוֹת הַזָּרוֹת אֵצֶל הָאָדָם מִתּוֹךְ עַצְבָּנוּת ("נֶרְוִוין"), וּבָרוּר הוּא שֶׁזֶּה עַצְמוֹ בְּהַשְׁגָּחָה עֶלְיוֹנָה שֶׁיִּתְיַסֵּר הָאָדָם בְּכָךְ שֶׁיָּצִיקוּ לוֹ הַמַּחְשָׁבוֹת הַזָּרוֹת לְהַטְרִידוֹ וּלְעַצְבְּנוֹ יוֹתֵר. וְהָעֵצָה לְכָךְ שֶׁיַּאֲמִין שֶׁגַּם טִרְדוֹת מַחְשָׁבוֹת זָרוֹת הֵמָּה יִסּוּרִים שֶׁנִּשְׁלְחוּ מֵאֵת ה', וְאַל יַאֲשִׁים עַצְמוֹ כְּלָל, וְשֶׁלֹּא יִרְאֶה בְּזֶה עַצְמוֹ כְּפוֹשֵׁעַ חַ"ו, אֶלָּא יַאֲמִין בְּהַשְׁגָּחָה עֶלְיוֹנָה שֶׁאֵלּוּ הֵמָּה הַטְרָדוֹת וּמְנִיעוֹת שֶׁנּוֹעֲדוּ לוֹ לְשֵׁם נִסָּיוֹן בְּאִם יִשָּׁבֵר בַּעֲבוֹדָתוֹ.

וְלָכֵן עַל זֶה הַמֻּטְרָד לִהְיוֹת "אָדִישׁ", דְּהַיְנוּ שֶׁיַּכְרִיחַ עַצְמוֹ שֶׁלֹּא לְהִתְיַחֵס לְאוֹתָן מַחְשָׁבוֹת, וְלֹא לַעֲנוֹת וּלְהָשִׁיב לְאוֹתָן מַחְשָׁבוֹת, וְלֹא לָבֹא עִמָּהֶם בְּשׁוּם מַשָּׁא וּמַתָּן כְּלָל, וְלַחֲשֹׁב כְּאִלּוּ וְאֵיזֶה גּוּף אַחֵר מְדַבֵּר עִמּוֹ, וְאֵין זֶה הוּא עַצְמוֹ, שֶׁכֵּן הוּא מִצַּד עַצְמוֹ אֵינוֹ חֵפֶץ בְּאוֹתָן מַחְשָׁבוֹת, וְאַדְרַבָּא מְצִיקוֹת הֵמָּה לוֹ, כָּךְ שֶׁאֵין לוֹ לְהַאֲשִׁים עַצְמוֹ כְּלָל, וּכְכָל שֶׁלֹּא יִתְיַחֵס אֲלֵיהֶם, אֶלָּא יִלְעַג לָהֶם בְּקִרְבּוֹ כְּאָדָם הַלּוֹעֵג לְשׁוֹטֶה הַדּוֹבֵר בְּאָזְנוֹ שְׁטוּת וְהֶבֶל, וְיַאֲמִין בֶּאֱמוּנַת חֲכָמִים שֶׁאֵין בָּהֶם מַמָּשׁ וְאֵין בָּהֶם שׁוּם צֶדֶק לֹא מִצַּד הַמּוּסָר שֶׁמְּיַסְּרִים אוֹתוֹ מַחְשָׁבוֹת אֵלּוּ, וְלֹא מִצַּד הַהֲלָכָה שֶׁמַּטְרִידִים אוֹתוֹ מַחְשָׁבוֹת אֵלּוּ שֶׁכְּאִלּוּ וְאִלּוּ אֵינוֹ נוֹהֵג כַּהֲלָכָה, שֶׁכֵּן תּוֹרָתֵנוּ הִיא בְּדַרְכֵי נֹעַם, וּכְשֶׁבָּאִים מַחְשָׁבוֹת כָּאֵלּוּ בְּהַטְרָדָה עַד כְּדֵי שֶׁיִּמְאַס הָאָדָם בַּתּוֹרָה וּבַהֲלָכָה בְּוַדַּאי אֵין זֶה מִצַּד הַקְּדֻשָּׁה כְּלָל, וְלָכֵן יָקוּם נֶגְדָּם בִּגְבוּרָה וּבְעֹז וְאֹמֶץ לְהִתְחַצֵּף נֶגְדָּם, וְלִרְאוֹתָם כְּאוֹיֵב נֶגְדּוֹ, וְלֹא כְּאוֹהֵב שֶׁבָּא לְתַקְּנוֹ, אַדְרַבָּא יִרְאֶה בָּהֶם כְּשָׂטָן שֶׁבָּא לְעָקְרוֹ מֵהָאֱמֶת, וְלֹא יָשִׁיב וְלֹא יַעֲנֶה לָהֶם, וְיַסִּיחַ דַּעְתּוֹ מֵהֵם מִבְּלִי לְהִתְיַחֵס לָהֶם כְּלָל מִתּוֹךְ אֲדִישׁוּת וְלַעַג וְלֹא מִתּוֹךְ לַחַץ וְעַצְבָּנוּת. וְכָךְ יִנְהַג תְּקוּפָה קְצָרָה, ובס"ד יִסְתַּלְּקוּ מִמֶּנּוּ.





~ עוֹד סְגֻלָּה לְבִטּוּל מַחְשָׁבוֹת זָרוֹת

מוּבָא בְּסֵפֶר "דֶּגֶל מַחֲנֵה אֶפְרַיִם" (פרשת בהעלותך) כַּאֲשֶׁר מִתְגַּבְּרִים עַל הָאָדָם מַחְשָׁבוֹת זָרוֹת אָז יְצַיֵּר לְעַצְמוֹ שֵׁם י-ה-ו-ה, וּמוּבָא שָׁם הַפָּסוּק בִּתְהִלִּים (צד, יא) "ה' יֹדֵעַ מַחְשְׁבוֹת אָדָם כִּי-הֵמָּה הָבֶל", "יוֹדֵעַ" הוּא מִלְּשׁוֹן שְׁבִירָה שֶׁנֶּאֱמַר (שופטים ח, טז): "וַיֹּדַע בָּהֶם אֵת אַנְשֵׁי סֻכּוֹת" הֲרֵי שֶׁמַּחְשְׁבוֹת הֶבֶל נִשְׁבָּרִים עַל יְדֵי שֵׁם ה' כְּשֶׁחוֹשְׁבִים אוֹתוֹ בְּמַחְשָׁבָה. וְזֶהוּ, כִּי יוֹדֵעַ - שׁוֹבֵר וּמְסַלֵּק, "ה'" - שֵׁם הֲוָיָה", מַחְשְׁבוֹת אָדָם שֶׁהֵמָּה הֶבֶל.

וְהָעִנְיָן מְבֹאָר בְּסֵפֶר שׁוֹמֵר אֱמוּנִים (מבוא השער ז') לִהְיוֹת שֶׁהַקָבָּ"ה מִסְתַּתֵּר בְּתוֹךְ כָּל הַמַּחְשָׁבוֹת לְנַסּוֹת אֶת הָאָדָם אִם יִרְחַק מֵהֵם אוֹ שֶׁיִּדְבַּק בּוֹ יִתְבָּרַךְ, שֶׁכֵּן אֵין לְשׁוּם כֹּחַ בָּעוֹלָם לִפְעֹל מִבִּלְעֲדֵי ה', וַאֲפִלּוּ לַסִּטְרָא אַחֲרָא אֵין לָהּ כֹּחַ מִבִּלְעֲדֵי ה', וְהַקָבָּ"ה נִמְצָא וּמְחַיֶּה אֶת כֻּלָּם לְנַסּוֹת אֶת בְּרוּאָיו אִם יִדְבְּקוּ בַּלְּבוּשׁ הַחִיצוֹנִי, אוֹ בַּמְחַיֶּה אֶת הַכֹּל שֶׁהוּא הָקָּבָּ"ה, וּכְשֶׁמְּצַיֵּר הָאָדָם שֵׁם הֲוַיָ"ה בָּרוּךְ הוּא, מַדְבִּיק עַצְמוֹ בַּה' הַנִּמְצָא וּמָצוּי בְּתוֹךְ הַכֹּל, וּמִמֵּילָא נִשְׁבָּרִים וּמִסְתַּלְּקִין מִמֶּנּוּ כָּל מַחְשְׁבוֹת הֶבֶל.

עוֹד סְגֻלָּה גְּדוֹלָה וְנִפְלָאָה לְבַטֵּל מַחְשָׁבוֹת זָרוֹת מוּבָא בְּצֶעטִיל (קוּנְטְרֵס) לַ"נֹּעַם אֱלִימֶלֶךְ" זצוק"ל שֶׁיְּסַפֵּר מַחְשְׁבוֹתָיו וּבִלְבּוּלָיו לְרַבּוֹ, וְיוֹצִיא מְצוּקַת לִבּוֹ בְּטִרְדוֹת הַמַּחְשָׁבוֹת שֶׁיֵּשׁ לוֹ וְיִשְׁפְּכֵם לִפְנֵי רַב, וּבְכָךְ שֶׁיּוֹצִיא צָרַת נַפְשׁוֹ מִן הַכֹּחַ אֶל הַפֹּעַל יִשָּׁבֵר כֹּחַ הַיֵּצֶר הָרַע שֶׁלֹּא יוּכַל לְהִתְגַּבֵּר עָלָיו עוֹד (שם מערכת ה' אות יז).





~ סְגֻלָּה לְתַקֵּן הָאָדָם עַצְמוֹ מִכָּל גִּלְגּוּלָיו

הַמִּתְעַצֵּם בְּדוֹרֵנוּ זֶה בֶּאֱמוּנָה, לֵידַע שֶׁהַכֹּל בְּהַשְׁגָּחָה, וְהַכֹּל בְּצֶדֶק, וְהַכֹּל לְטוֹבָה, וּמְחַזֵּק יְסוֹד זֶה וּמְשַׁנְּנוֹ בְּקִרְבּוֹ, וְלוֹקְחוֹ כְּ"מִפְעָל" בְּחַיָּיו לִתֵּן כָּל כֹּחוֹ בִּנְקֻדָּה זוֹ שֶׁל הָאֱמוּנָה, מְתַקֵּן בְּזֶה כָּל מַה שֶּׁפָּגַם בְּגִלְגּוּל זֶה וּבְגִלְגּוּלָיו הַקּוֹדְמִים, וְהַדְּבָרִים מְאִירִים וְנִפְלָאִים בְּסֵפֶר שׁוֹמֵר אֱמוּנִים (דרוש האמונה - ה'):

[[וְהִנֵּה שָׁמַעְתִּי מֵאִישׁ יְרֵא שָׁמַיִם שֶׁסִּפֵּר כִּי גִּלָּה אֶחָד מִצַּדִּיקֵי עוֹלָם [בַּעֲלֵי רוּחַ הַקֹּדֶשׁ] בְּדִבְרֵי קָדְשׁוֹ, בִּהְיוֹת לוֹ עֲלִיּוֹת נְשָׁמָה רָאָה שֶׁהָיָה רַעַשׁ גָּדוֹל בְּכָל הָעוֹלָמוֹת, כִּי נִתְכַּנְּסוּ כָּל הַנְּשָׁמוֹת אֲשֶׁר לֹא נִתַּקְּנוּ עוֹד מִימוֹת בְּרִיאַת עוֹלָם, וְאָמְרוּ לִפְנֵי הַקָבָּ"ה רִבּוֹנוֹ שֶׁל עוֹלָם עַד מָתַי קֵץ הַפְּלָאוֹת, וּמַה יְהֵא הַתַּכְלִית מֵאִתָּנוּ לְהַחְזִירֵנוּ אֶל זֶה הָעוֹלָם פְּעָמִים בְּלִי שִׁעוּר, וּלְוַאי יְהֵא הַתַּכְלִית מֵאִתָּנוּ לְהַחְזִירֵנוּ אֶל זֶה הָעוֹלָם פְּעָמִים בְּלִי שִׁעוּר וּבִלְבַד שֶׁיִּתַּקְּנוּ, וֶהֱשִׁיבָם הָקָּבָּ"ה בָּנַי גְּזֵרָה הִיא מִלְּפָנַי מִסּוֹדוֹת הַכְּמוּסִים עִמָּדִי, רַק בְּזֹאת תַּרְוִיחוּ כִּי בִּזְמַן לֹא כַּבִּיר יֵרֵד אֶפִּיקוֹרְסוּת גָּדוֹל בָּעוֹלָם אֲשֶׁר לֹא הָיָה עוֹד כָּזֶה מֵעוֹלָם, וּמִי שֶׁיִּתְחַזֵּק עַצְמוֹ בֶּאֱמוּנָתוֹ יִתְבָּרַךְ שְׁמוֹ בְּאֵלּוּ הַזְּמַנִּים וְהַיָּמִים, יִהְיֶה לוֹ בְּזֶה שְׁלֵמוּת תִּקּוּן נַפְשׁוֹ.]]

וְזֶה יָכוֹל לִהְיוֹת הַמְכֻוָּן בָּא חֲבַקוּק וְהֶעֱמִידָן עַל אַחַת, כִּי חֲבַקוּק מְדַבֵּר בְּסָמוּךְ לִזְמַן הַגְּאֻלָּה, כְּמוֹ שֶׁכָּתוּב שָׁם (חבקוק ב ג) "כִּי עוֹד חָזוֹן לַמּוֹעֵד וְיָפֵחַ לַקֵּץ וְלֹא יְכַזֵּב אִם-יִתְמַהְמָהּ חַכֵּה-לוֹ כִּי-בֹא יָבֹא לֹא יְאַחֵר", וּכְתִיב "הִנֵּה עֻפְּלָה לֹא-יָשְׁרָה נַפְשׁוֹ בּוֹ וְצַדִּיק בֶּאֱמוּנָתוֹ יִחְיֶה", כִּי אָז קֹדֶם הַגְּאֻלָּה יֵרָאֶה לְפָנֵינוּ גֹּדֶל הַחֹשֶׁךְ וְהָאֹפֶל שֶׁיִּצְמַח בָּעוֹלָם, וְצַדִּיק בֶּאֱמוּנָתוֹ יִחְיֶה, וְאָמַר הַכָּתוּב וְאַתָּה לֹא תִּדְאַג כִּי תִּרְאֶה כִּי יִתְמַהְמֵהַּ הַקֵּץ וְיִגְדַּל הַחֹשֶׁךְ וַאֲפֵלָה הַשּׂוֹרֵר בָּעוֹלָם, לֹא תִּתְיָאֵשׁ חַ"ו מֵאֱמוּנָה וְהַגְּאֻלָּה כִּי צַדִּיק בֶּאֱמוּנָתוֹ יִחְיֶה, דְּהַיְנוּ בְּזֶה הָאֱמוּנָה דַּיְקָא, וּבִזְכוּתוֹ יִהְיֶה לָנוּ קִיּוּם וְהַעֲמָדָה, וְיִהְיֶה מֵאוֹתָם שֶׁכָּתוּב בָּהֶם (ישעיה ד ג) "וְהָיָה הַנִּשְׁאָר בְּצִיּוֹן וְהַנּוֹתָר בִּירוּשָׁלַםִ קָדוֹשׁ יֵאָמֶר לוֹ כָּל-הַכָּתוּב לַחַיִּים בִּירוּשָׁלָםִ". כִּי חֲבַקוּק כְּמִסְפָּר גְּבוּרָה, דְּהַיְנוּ הָרֶמֶז, בַּשָּׁעָה שֶׁשּׂוֹרֵר בָּעוֹלָם בְּחִינוֹת גְּבוּרוֹת קָשׁוֹת חַ"ו כְּמוֹ קֹדֶם הַגְּאֻלָּה, לְזֶה רָמַז בָּא חֲבַקוּק וְהֶעֱמִידָן עַל אַחַת, כָּל הַתַּרְיַ"ג מִצְווֹת אֲשֶׁר צְרִיכִים יִשְׂרָאֵל לְתַקֵּן, וְהַחִיּוּב בָּהֶם הוּא לְכָל אָדָם וּמְחֻיָּב לְהִתְגַּלְגֵּל בַּעֲבוּרָן, בָּא חֲבַקוּק וְהֶעֱמִידָן עַל אַחַת עַל עַמּוּד אַחַת, שֶׁבִּזְכוּת זֶה הָאֱמוּנָה לְבַד יִזְכּוּ לְתִקּוּן נֶפֶשׁ בִּשְׁלֵמוּת כָּאָמוּר לְעֵיל.

וְעוֹד מִמַּה שֶׁהִתְחַלְנוּ כִּי בָּא חֲבַקוּק וְהֶעֱמִידָן עַל אַחַת, וּבְקֻשְׁיַת הַתּוֹלְדוֹת ז"ל (בפרשת חיי שרה) וְכִי בָּא חֲבַקוּק לְבַטֵּל כָּל הַמִּצְווֹת חַ"ו, רַק כְּמוֹ שֶׁהִקְדַּמְנוּ בִּתְחִלַּת הַדָּרוּשׁ שֶׁיֵּשׁ בְּכָל עוֹלָם עַמּוּד אֶחָד הַמְתַוֵּך מֵעוֹלָם עַד עוֹלָם, כְּמוֹ שֶׁיֵּשׁ בָּעוֹלָם הַזֶּה צַדִּיק אֶחָד שֶׁעָלָיו הָעוֹלָם עוֹמֵד, כְּמוֹ שֶׁכָּתוּב (משלי י כה) וְצַדִּיק יְסוֹד עוֹלָם, כַּמּוּבָא בַּחֲגִיגָה (יב ע"ב), וְהוּא הַמַּעֲלֶה וְהַמְקַשֵּׁר כְּנֶסֶת יִשְׂרָאֵל לְדוֹדָהּ, כָּכָה צָרִיךְ לְכָל מִצְוָה כַּוָּנָה מְיֻחֶדֶת... בִּפְרָט יִרְאָה וְאַהֲבָה כִּי כָּל אוֹרַיְתָא וּפְקוּדָא דְּלָא הֲוֵי בִּדְחִילוּ וּרְחִימוּ לָא סָלְקֵי לְעֵלָּא (תקוני זוהר כה ע"ב), וְאִם כֵּן אֵיךְ וּבַמֶּה נִתְרָאֶה לִפְנֵי יוֹצְרֵנוּ בָּרוּךְ הוּא וּבָרוּךְ שְׁמוֹ, לָכֵן בָּא חֲבַקוּק וְהֶעֱמִידָן, הַכַּוָּנָה זֶה הָעַמּוּד הַמְתַוֵּך הַמַּעֲלֶה תְּפִלַּת וְתוֹרַת וּמִצְווֹת שֶׁל יִשְׂרָאֵל, עַל אַחַת שֶׁהוּא אֱמוּנָה, שֶׁבַּעֲבוּר הָאֱמוּנָה לְבַד יִתְעַלּוּ כָּל מִצְווֹתָיו, אִם יַעֲשׂוּ בֶּאֱמוּנָה הַתּוֹרָה וְהַמִּצְוָה יִתְעַלֶּה תְּפִלָּתָם וְתוֹרָתָם וּמִצְוָתָם בְּרֹאשׁ חֵי הָעוֹלָמִים, כְּמוֹ שֶׁכָּתַב הַתּוֹלְדוֹת (שם) בְּעֵת שֶׁעוֹשֶׂה הַמִּצְוָה בֶּאֱמוּנָה מִתְאַחֵד עִם כָּל הַתַּרְיַ"ג מִצְווֹת, וְנִבְרָא מִזֶּה מַלְאָךְ שָׁלֵם עִם רְמָ"ח אֵיבָרִים וּשְׁסַ"ה גִּידִים רוּחָנִיִּים, וְעוֹד בְּכָל מָקוֹם דִּכְתִּיב לְשׁוֹן עַל, כָּתְבוּ הַסְּפָרִים שֶׁהוּא לְשׁוֹן עֲלִיָּה, וְזֶה עַל אַחַת, בִּשְׁבִיל זֶה הַמִּצְוָה לְבַד יַעֲלוּ כָּל הַמִּצְווֹת שֶׁיַּעֲשֶׂה לַה'.

הֲרֵי לְפָנֵינוּ סְגֻלָּה לָבֹא לַתִּקּוּן הַשָּׁלֵם בְּחִזּוּק עַצְמֵנוּ בְּדָבָר אֶחָד, וְזֶהוּ חִדּוּשׁוֹ שֶׁל חֲבַקוּק הַנָּבִיא, לִתֵּן לָנוּ מֵעֵין סְגֻלָּה לְתִקּוּן הַנֶּפֶשׁ בִּשְׁלֵמוּתָהּ, ע"י פְּרָט אֶחָד בִּלְבַד - אֱמוּנָה. (וְהֶאֱרַכְתִּי בְּזֶה בְּסִיַּעְתָּא דִּשְׁמַיָּא בְּסִפְרִי "נֵר לְרַגְלִי" בְּבֵאוּר נְחִיצוּת הָאֱמוּנָה וְהֵיאַךְ הַנְהָגָתָהּ לְמַעֲשֶׂה בְּחַיֵּי הַיּוֹם יוֹם בַּעֲשָׂרוֹת רַבּוֹת שֶׁל מִקְרֵי הַחַיִּים).





~ סְגֻלָּה גְּדוֹלָה לְבִטּוּל הַגְּזֵרוֹת

מוּבָא בְּסֵפֶר שו"א (דרוש האמונה - כא): צְדָקָה דּוֹחָה כָּל מִינֵי מְקַטְרְגִים כַּמּוּבָא בְּסִפְרֵי אֱמֶת כִּי "צְדָקָה" גִּימַטְרִיָּא כְּמִסְפַּר "מְקַטְרֵג" בְּמִסְפָּר קָטָן, כִּי קֹדֶם בִּיאַת הַמָּשִׁיחַ תִּהְיֶה הַצְּדָקָה עוֹמֶדֶת בְּרוּם הַמַּעֲלוֹת שֶׁל כָּל הַמִּצְווֹת, וּתְהֵא "כְּנֶגֶד כֻּלָּם" לְהוֹעִיל וּלְהַצִּיל, ועיי"ש שֶׁהֶאֱרִיךְ שֶׁקֹּדֶם הַגְּאֻלָּה תְּהֵא הַסְּגֻלָּה שֶׁל "הַצְּדָקָה" יוֹתֵר מִכָּל הַדּוֹרוֹת לִהְיוֹת הַפִּתְרוֹן הַגָּדוֹל לְכָל הַצָּרוֹת, וּבִצְדָקָה יְכֻפַּר עָווֹן וִיבֻטְּלוּ הַגְּזֵרוֹת.



~ סְגֻלָּה לְמִלּוּי כָּל מִשְׁאָלָה

הֶאֱרַכְנוּ לְעֵיל שֶׁכַּאֲשֶׁר הָאָדָם הֻשְׁפַּל וְנִדְרַס עַל יְדֵי מִי שֶׁהִשְׁפִּילוֹ וּבִזָּהוּ, וְלִבּוֹ בְּאוֹתָהּ שָׁעָה שָׁבוּר וְנִדְכָּא זוֹ סְגֻלָּה שֶׁתִּתְמַלֵּא מִשְׁאֶלֶת לִבּוֹ, וּכְמוֹ שֶׁמָּצִינוּ גַּבֵּי הָאִמָּהוֹת וְעוֹד, וּמִכָּאן נֵדַע מַעֲלַת הַבִּזְיוֹנוֹת וּסְגֻלָּתָן, שֶׁכַּאֲשֶׁר מַשְׁפִּילִין אָדָם בַּעֲבוֹדָתוֹ, בְּחֶבְרָתוֹ, בְּמִשְׁפַּחְתּוֹ וְכַדּוֹמֶה, יִשְׂמַח בְּבִזְיוֹנוֹתָיו כְּמוֹצֵא שָׁלָל רַב. וְכַיָּדוּעַ מֵהָאֲרִיזַ"ל וְהָרַמַ"ק (תומר דבורה פ"ב) שֶׁיּוֹתֵר מוֹעִיל קַבָּלַת הַבִּזְיוֹנוֹת מֵאֲחֵרִים, יוֹתֵר מִכָּל הַסִּגּוּפִים שֶׁבָּעוֹלָם, וַהֲגַם שֶׁיֵּשׁ לְאָדָם עֲווֹנוֹת וּנְחוּצִים לוֹ הַסִּגּוּפִים לְכַפָּרַת עֲווֹנוֹתָיו - סִגּוּפֵי הַבִּזְיוֹנוֹת מְכַפְּרִים יוֹתֵר מִן הַכֹּל.

וּמוּבָא בְּסֵפֶר "קוֹל בּוֹכִים" (איכה ג, ל) בְּשֵׁם הָרַמַ"ק (והביאו השל"ה הק' יומא פ' דרך חיים אות עא) שֶׁאִם הָיוּ בְּנֵי אָדָם יוֹדְעִים טוֹבַת הַבִּזְיוֹנוֹת הָיוּ מְחַפְּשִׂים אוֹתָם בַּשְּׁוָקִים וּבָרְחוֹבוֹת... וְכֵן מָצִינוּ בִּגְמָרָא תַּעֲנִית (כד ע"א) שֶׁרַב נַחְמָן וְרַב פָּפָּא גָּזְרוּ תַּעֲנִית עַל הַצִּבּוּר מִפְּנֵי עֲצִירַת הַגְּשָׁמִים וְלֹא יָרְדוּ גְּשָׁמִים, וּכְשֶׁנֶּחֶלְשָׁה דַּעְתָּם מִכָּךְ - יָרְדוּ גְּשָׁמִים, הֲרֵי שֶׁמַּה שֶׁלֹּא הוֹעִילָה הַתַּעֲנִית וְהַתְּפִלָּה - הוֹעִילָה חֲלִישׁוּת הַדַּעַת. וְזוֹ סְגֻלָּה כְּמוֹ כֵן לְחַיִּים אֲרֻכִּים כַּמּוּבָא בַּגְּמָרָא כָּל הַמַּעֲבִיר עַל מִדּוֹתָיו מַעַבִירִין לוֹ עַל כָּל פְּשָׁעָיו וְכִמְסֻפָּר בַּגְּמָרָא (ר"ה ט"ז) שֶׁבִּשְׁבִיל מִדָּה זוֹ שֶׁהָיְתָה בְּרַב הוּנָא הֶאֱרִיכוּ לוֹ יָמָיו וּשְׁנוֹתָיו, וְאַף לְאַחַר שֶׁחָלָה וְעָלְתָה נִשְׁמָתוֹ הֶחֱזִירוּ לוֹ נִשְׁמָתוֹ בִּשְׁבִיל שֶׁהָיָה מָחֳלָן וְסַלְחָן וְאֵינוֹ מַקְפִּיד עַל שׁוּם אָדָם בְּשׁוּם דָּבָר.




~ סְגֻלָּה לְמִתּוּק הַדִּינִים כְּשֶׁמְּמַשְׁמְשִׁים וּבָאִים

מוּבָא בְּסֵפֶר "שׁוֹמֵר אֱמוּנִים" (מאמר "צהלי ורוני" - ז):

[[דַּע כִּי מְקֻבָּל מִצַּדִּיקִים (בעש"ט על התורה פרשת "לך לך" אות יא ושם בהגהה) שֶׁבְּשָׁעָה שֶׁמִּתְעוֹרֵר עַל הָאָדָם בַּשָּׁמַיִם חַ"ו מְקַטְרְגִים ה' יִשְׁמְרֵנוּ וְרוֹאֶה שֶׁהַדִּינִים מְמַשְׁמְשִׁים לָבֹא עָלָיו יֵשׁ בְּזֶה כַּמָּה סִימָנִים, וְהָאֶחָד מֵהֵם שֶׁיֻּרְגַּשׁ בְּלֵב הָאָדָם טִמְטוּם גָּדוֹל וְהִרְהוּרִין רוֹדְפִין אַחֲרָיו, וְנוֹפֵל לְקַטְנוּת וּלְעַצְבוּת לְלֹא שׁוּם סִבָּה, וְהָעֵצָה הַיְעוּצָה שֶׁבִּזְמַן זֶה יַעֲסֹק בִּתְשׁוּבָה מֵעֹמֶק הַלֵּב, וּלְאַחַר שֶׁיַּעֲשֶׂה תְּשׁוּבָה וְיִתְחָרֵט עַל חֲטָאָיו, מִיָּד לְאַחַר מִכֵּן יִתְחַזֵּק בְּשִׂמְחָה, דְּהַיְנוּ לִדְחוֹת מֵאִתּוֹ בְּעַל כָּרְחוֹ הַמְּרִירוּת וְהָעַצְבוּת, שֶׁכֵּן כְּלָל גָּדוֹל הוּא, בְּיַד הָאָדָם לְהַכְנִיס וּלְהַעֲמִיק בְּעֶצְבוֹנוֹ אוֹ לְהֵפֶךְ לְהַרְחִיקוֹ וְלִדְחוֹתוֹ וְלִקַּח בְּנָקֵל אֶת צָרוֹתָיו, וּבְדֶרֶךְ שֶׁאָדָם רוֹצֶה לֵילֵךְ כָּךְ יֵשׁ לוֹ סִיַּעְתָּא דִּשְׁמַיָּא, וְלָכֵן בְּיַד הָאָדָם לְהַרְחִיק הָעִצָּבוֹן מִמֶּנּוּ בְּכָךְ שֶׁיִּקַּח בְּקַלּוּת צָרָתוֹ וִישַׂמַּח עַצְמוֹ בְּבִטָּחוֹן וּבֶאֱמוּנָה בַּה'.]]

וּכְשֶׁיְּחַזֵּק בִּטְחוֹנוֹ בַּה' וְיִשְׂמַח בּוֹ, בְּזֶה נַעֲשֶׂה מִתּוּק לַגְּזֵרוֹת וְהַדִּינִים.



~ סְגֻלָּה לְמִתּוּק הַדִּינִין לְאַחַר שֶׁכְּבָר שׁוֹרִים עַל הָאָדָם

מוּבא בְּסֵפֶר "שׁוֹמֵר אמוּנִים" (מאמר צהלי ורוניֽ ז):

[[      לְאַחַר שֶׁכְּבָר הַדִּינִים שׁוֹרִים עַל הָאָדָם וּתְפָסוּהוּ בְּנִסְיוֹנוֹת וְיִסּוּרִים, שֶׁאָז קָשָׁה עָלָיו הַשִּׂמְחָה, אֲזַי הָעֵצָה רֵאשִׁית, שֶׁיִּכָּנַע וְלֹא יִתְמָרֵד נֶגְדָּם בְּזַעַף וְזַעַם עַל ה', אֶלָּא יִכָּנַע לַה' וְיִכְפֹּף קוֹמָתוֹ לַה', וְעוֹד, שֶׁיֵּדַע שֶׁגַּם בְּהַדִּינִין וְהַיִּסּוּרִים טְמוּנִים חֶסֶד וְרַחֲמִים, וְיִתְבּוֹנֵן לִמְצֹא מִדַּת הָרַחֲמִים הֵיאַךְ הִיא מְשֻׁתֶּפֶת לְמִדַּת הַדִּין הַשּׁוֹרָה עָלָיו. וְעוֹד שֶׁיֵּדַע שֶׁהָרְפוּאָה כְּבָר נִמְצֵאת וּמוּכָנָה טֶרֶם הַמַּכָּה, וּבִידִיעָה זוֹ שֶׁיּוֹדֵעַ שֶׁגַּם בַּיִּסּוּרִים עַצְמָם יֵשׁ מִדַּת הָרַחֲמִים, וְכֵן כְּשֶׁיּוֹדֵעַ שֶׁהָרְפוּאָה כְּבָר מוּכֶנֶת וְעוֹמֶדֶת קֹדֶם בּוֹא הַמַּכָּה וּכְמוֹ שֶּׁאָמְרוּ חֲזַ"ל (מגילה י"ג ע"ב) "אֵין הָקָּבָּ"ה מוֹחֵץ אֶלָּא אִם כֵּן שׁוֹלֵחַ רְפוּאָה תְּחִלָּה". אֲזַי בְּזֶה שֶׁיּוֹדֵעַ הָאָדָם יְדִיעוֹת אֵלּוּ מַמְשִׁיךְ הַחֶסֶד וְהָרְפוּאָה עַל עַצְמוֹ לְמַתֵּק הַדִּינִין מֵעָלָיו. וְאָז יָבוֹא לְשִׂמְחָה בַּה' גַּם בְּמַצָּבוֹ זֶה הַגָּרוּעַ, וּבְכֹחַ הַשִּׂמְחָה שֶׁתִּצְמַח לוֹ מִידִיעוֹת אֵלּוּ - יוּסְרוּ הַדִּינִין מֵעָלָיו, שֶׁכֵּן אִם אֵינוֹ עוֹסֵק בִּתְשׁוּבָה וּבְשִׂמְחָה כְּשֶׁהַדִּינִין עָלָיו - אָז חַ"ו מִתְגַּבְּרִים בְּיוֹתֵר.]]

סִכּוּם לְב' הַסְּגֻלּוֹת הָאַחֲרוֹנוֹת:

א. לְקַבֵּל בִּכְנִיעָה וּבִכְפִיפַת קוֹמָה אֶת הַיִּסּוּרִים וְהַנִּסְיוֹנוֹת וְלֹא בְּכַעַס וּבְזַעַם.

ב. לְהִתְחַזֵּק בִּתְשׁוּבָה.

ג. לְהִתְחַזֵּק בְּשִׂמְחָה.

ד. לֵידַע שֶׁמִּדַּת הַחֶסֶד טְמוּנָה בְּתוֹךְ מִדַּת הַדִּין

ה. לֵידַע שֶׁהָרְפוּאָה כְּבָר מוּכָנָה קֹדֶם לַמַּכָּה.



~ צִדּוּק הַדִּין סְגֻלָּה לְבַטֵּל הַגְּזֵרָה

הַמִּדְרָשׁ (איכ"ר פ"א) מְסַפֵּר מַעֲשֶׂה בְּמִרְיָם בַּת בַּיְתוּס הַנַּחְתּוֹם, שֶׁנִּשְׁבֵּית וּפְדָאוּהָּ בְּעַכּוֹ, קָנוּ לָהּ חָלוּק לְלָבְשׁוֹ, וְהָלְכָה לַיָּם לְשָׁטְפוֹ וּלְרָחֲצוֹ וּבָא גַּל וּנְטָלוֹ, קָנוּ לָהּ בֶּגֶד אַחֵר וְשׁוּב הָלְכָה לַיָּם לְשָׁטְפוֹ וּבָא גַּל וּנְטָלוֹ, וְשׁוּב כֵּן בַּפַּעַם הַשְּׁלִישִׁית, וְקִבְּלָה עָלֶיהָ דִּין שָׁמַיִם בְּאַהֲבָה, וְאָמְרָה: הָנִיחוּ לְגַבַּאי הַצְּדָקָה - הָקָּבָּ"ה שֶׁגּוֹבֵה בְּצֶדֶק - שֶׁיִּגְבֶּה חוֹבוֹ מִמֶּנִּי, וְיִטֹּל מִמֶּנִּי אַף אֶת מַלְבּוּשֵׁי עָנְיִי שֶׁנּוֹתְרוּ לִי, וְכֵיוָן שֶׁהִצְדִּיקָה עָלֶיהָ אֶת הַדִּין, רָמַז הַקָבָּ"ה לַיָּם וְהוֹצִיא לָהּ בַּחֲזָרָה אֶת כָּל בְּגָדֶיהָ שֶׁנָּטַל.

הֲרֵי לָנוּ לִרְאוֹת שֶׁכַּאֲשֶׁר הָאָדָם לֹא מִתְרַעֵם עַל הַנְהָגַת ה' בְּהֶפְסֵדָיו, בְּאִבּוּד מָמוֹנוֹ, וְכַיּוֹצֵא הָקָּבָּ"ה מַחְזִיר לוֹ הַכֹּל, שֶׁכֵּן כָּל אֵרוּעֵי הָאָדָם לֹא נוֹעֲדוּ אֶלָּא לְנַסּוֹתוֹ בֶּאֱמוּנָה, שֶׁכֵּן מַה שֶּׁמַּגִּיעַ לְאָדָם יְקַבֵּל, וְאֵין בִּיכֹלֶת שׁוּם אֶחָד לִיקַח מִמֶּנּוּ אֶת שֶׁלּוֹ. וּלְעֻמָּתוֹ זֶה שֶׁמִּתְלוֹנֵן וּמְקַנְטֵר, נוֹטְלִים מִמֶּנּוּ עוֹד וָעוֹד, וְכַמַּעֲשֶׂה הַנּוֹרָא הַמּוּבָא בַּגְּמָרָא (מו, ק כז ע"א) עַל אוֹתָהּ אִשָּׁה שֶׁהָיְתָה בִּשְׁכֵנוּתוֹ שֶׁל רַב הוּנָא וְהָיוּ לָהּ ז' בָּנִים, מֵת לָהּ אֶחָד מֵהֵם, וְהָיְתָה בּוֹכָה עָלָיו יוֹתֵר מִדַּאי, שָׁלַח לָהּ רַב הוּנָא שֶׁתַּפְסִיק לִבְכּוֹת וְתַצְדִּיק דִּין שָׁמַיִם, וְלֹא שָׁמְעָה לוֹ, עַד שֶׁמֵּתוּ רח"ל כָּל בָּנֶיהָ וּלְבַסּוֹף מֵתָה גַּם הִיא, שֶׁכֵּן הַמִּתְרַעֵם וְלֹא נִכְנָע לְהַצְדִּיק דִּין שָׁמַיִם מוֹשֵׁךְ דִּינִים וְקִטְרוּגִים.



~ סְגֻלָּה לְהִנָּצֵל מִמָּוֶת סָמוּךְ וּמְאַיֵּם.

גַּם כַּאֲשֶׁר הַמָּוֶת סָמוּךְ וּמְאַיֵּם עַל הָאָדָם יָכוֹל הָאָדָם לְהִנָּצֵל בִּזְכוּת הַצְּדָקָה, וּכְשֶׁיִּדֹּר אָדָם נֶדֶר בִּשְׁעַת צָרָה שֶׁיִּתֵּן לִצְדָקָה אִם יִנָּצֵל - סְגֻלָּה גְּדוֹלָה לְהִנָּצֵל, שֶׁכֵּן הוּא מִדָּה כְּנֶגֶד מִדָּה, מְבָאֵר בַּעַל הַ"תַּנְיָא" הַכֶּסֶף זֶהוּ הֲלֹא חַיָּיו שֶׁל הָאָדָם, מֵהַכֶּסֶף אָדָם חַי, אוֹכֵל, לוֹבֵשׁ, דָּר בְּבַיִת וְכַיּוֹצֵא, וְהַמַּפְרִישׁ צְדָקָה מִמָּמוֹנוֹ כְּאִלּוּ וְנוֹתֵן מֵחַיָּיו, וְלָכֵן מִדָּה כְּנֶגֶד מִדָּה יָשׁוּבוּ לוֹ חַיָּיו.

וְהָעִנְיָן מוּבָן בְּיֶתֶר שְׂאֵת עַל דֶּרֶךְ חִזּוּק הָאֱמוּנָה, שֶׁכֵּן זֶה הַמַּרְבֶּה בִּצְדָקָה מַאֲמִין שֶׁהַקָבָּ"ה הוּא הַמְפַרְנֵס וְהַכֹּל שֶׁלּוֹ, וְאֵין לְאָדָם כְּלוּם מִשֶּׁלּוֹ, וּבְשֶׁל כָּךְ כְּשֶׁנּוֹתֵן חָשׁ הוּא שֶׁנּוֹתֵן מִשֶּׁל ה', אֲזַי כְּמוֹ שֶׁמְּבַטֵּל עַצְמוֹ לַה', וּכְמוֹ שֶׁמְּבַטֵּל כָּל כֹּחוֹ וְעֹצֶם יָדוֹ שֶׁבַּמָּמוֹן, כֵּן מִתְבַּטְּלִים כָּל הַכֹּחוֹת מִלְּהַזִּיק לוֹ כִּסְגֻלַּת הגר"ח מִוּוֹלוֹזִ'ין.

וְעַל כָּךְ מוּבָא מַעֲשִׂיּוֹת רַבּוֹת בַּגְּמָרָא, הַמַּעֲשֶׂה בְּבִתּוֹ שֶׁל רַבִּי עֲקִיבָא שֶׁרָאוּ הַחוֹזִים בַּכּוֹכָבִים שֶׁתָּמוּת בְּיוֹם חֻפָּתָהּ וּבִזְכוּת הַצְּדָקָה נִצְּלָה מִנָּחָשׁ שֶׁבָּא לְהָרְגָהּ, וְעוֹד מַעֲשִׂיּוֹת רַבּוֹת מוּבָא בַּחֲזַ"ל וּבְמִדְרָשִׁים בָּזֶה (ראה זו"ח, ב, עמ' סא ועוד במדרש תנחומא פרשת האזינו), וְעוֹד הַמַּעֲשֶׂה מִבִּנְיָמִין הַצַּדִּיק שֶׁפִּרְנֵס אַלְמָנָה וְהוֹסִיפוּ לוֹ כ"ב שָׁנָה.

כַּמָּה אִם כֵּן בְּיָמֵינוּ שֶׁהַגְּזֵרוֹת תְּכוּפוֹת וְתַקִּיפוֹת יֵשׁ לָנוּ לְהִתְחַזֵּק בְּמִדַּת הַצְּדָקָה שֶׁזֶּה מַה שֶׁיִּשָּׁאֵר לָנוּ בְּסוֹף הַיָּמִים לִזְכוּת כַּמּוּבָא בַּאֲרִיכוּת בְּסֵפֶר הַ"תַּנְיָא" וּבְ"שׁוֹמֵר אֱמוּנִים" מַאֲמָר "הַצְּדָקָה", שֶׁעִקַּר תִּקּוּן הַדּוֹר הָאַחֲרוֹן וְהַצָּלָתוֹ מִכָּל רַע תָּלוּי בִּצְדָקָה.



~ סְגֻלָּה לְהִנָּצֵל מִנְּחָשִׁים עַקְרַבִּים וּמִמַּזִיקִים

מוּבָא בִּגְמָרָא (ברכות ס"ב) אָמַר רַבִּי תַּנְחוּם בַּר חֲנִילָאִי כָּל הַצָּנוּעַ בְּבֵית הַכִּסֵּא נִצּוֹל מִג' דְּבָרִים מִן הַנְּחָשִׁים וּמִן הָעַקְרַבִּים וּמִן הַמַּזִּיקִים. וּמְסַפֶּרֶת שָׁם הַגְּמָרָא מַעֲשֶׂה שֶׁהָיָה בֵּית הַכִּסֵּא בִּטְבֶרְיָה (בֵּית הַכִּסֵּא שֶׁבִּזְמַנָּם הָיָה מִחוּץ לַיִּשּׁוּב) וְהָיוּ בּוֹ מַזִּיקִים, וְהָיָה פַּחַד לִכָּנֵס שָׁם אֲפִלּוּ שְׁנֵי בְּנֵי אָדָם וַאֲפִלּוּ בַּיּוֹם, וְאִלּוּ רַבִּי אַמִּי וְרַבִּי אַסִי הָיוּ נִכְנָסִים לְשָׁם יְחִידִים וְלֹא נִזּוֹקִים, אָמְרוּ לָהֶם הַחֲכָמִים, הַאֵינְכֶם מְפַחֲדִים מֵהַמַּזִּיקִים? עָנוּ לָהֶם יֵשׁ לָנוּ קַבָּלָה מֵאֲבוֹתֵינוּ שֶׁצְּנִיעוּת וּשְׁתִיקָה בְּבֵית הַכִּסֵּא - שֶׁלֹּא לְדַבֵּר שׁוּם דִּבּוּר - מַצִּילָה מֵהַמַּזִּיקִים. וְעוֹד הֶאֱרִיךְ מְאֹד בְּסֵפֶר שֻׁלְחָן הַטָּהוֹר בְּמַאֲמָר הַצְּנִיעוּת, שֶׁזֶּה הַצָּנוּעַ בִּלְבוּשׁוֹ, וְאֵינוֹ מְגַלֶּה בְּשָׂרוֹ רַק כְּפִי הַדִּין, וּמִתְלַבֵּשׁ מִתַּחַת שְׂמִיכָה כְּדֵי שֶׁלֹּא יֵרָאֶה בְּשָׂרוֹ, נִצּוֹל מִגְּזֵרוֹת רָעוֹת וּמִכָּל מִינֵי צָרוֹת וְקִטְרוּגִים, עיי"ש שֶׁהִפְלִיא לְהַאֲרִיךְ בְּזֶה.

וְכָאן נִתְבּוֹנֵן אִם הַצְּנִיעוּת לַגְּבָרִים, שֶׁאֵין כָּל כָּךְ בּוּשָׁה וּפְרִיצוּת בְּגִלּוּיָם - כָּךְ מְבַטֶּלֶת מֵעֲלֵיהֶם גְּזֵרוֹת, עַל אַחַת כַּמָּה וְכַמָּה נָשִׁים שֶׁהַצְּנִיעוּת מֻכְרַחַת לָהֶם שֶׁיִּנָּצְלוּ בִּזְכוּתָהּ.

וְהָעִנְיָן הוּא שֶׁכְּשֵׁם שֶׁזֶּה הַצָּנוּעַ מִצְטַנֵּעַ מִתּוֹךְ אֱמוּנָה שֶׁמְּלֹא כָּל הָאָרֶץ כְּבוֹדוֹ, וְלֵית אֲתָר פָּנוּי מִינֵיהּ, וּמַאֲמִין בְּהַשְׁגָּחָתוֹ וּרְאִיָּתוֹ שֶׁל הָקָּבָּ"ה וּלְכָךְ נוֹהֵג בִּצְנִיעוּת, כְּמוֹ כֵן יְכַסֶּה ה' עָלָיו בְּהַשְׁגָּחָתוֹ עָלָיו לְטוֹבָה לְבִלְתִּי יוּכְלוּ לְהָרַע לוֹ שׁוּם מַזִּיק וְשׁוּם אוֹיֵב.

~ סְגֻלָּה לְבָנִים צַדִּיקִים

שָׁאֲלוּ לָרַב מִבְּרִיסְק מָה הָעֵצָה וְהַסְּגֻלָּה לְבָנִים צַדִּיקִים, עָנָה הָרַב: סְגֻלּוֹת אֵינֶנִּי יוֹדֵעַ, אוּלָם זֶה שֶׁמְּזַכֶּה הָרַבִּים לְשֵׁם שָׁמַיִם, מִדָּה כְּנֶגֶד מִדָּה יִזְכֶּה לְבָנִים צַדִּיקִים.

אִם כֵּן סְגֻלָּה גְּדוֹלָה וְנִפְלָאָה לְבָנִים צַדִּיקִים הוּא "זִכּוּי הָרַבִּים" שֶׁכְּשֵׁם שֶׁהָאָדָם דּוֹאֵג לְבָנָיו שֶׁל הַקָבָּ"ה וּמְזַכֶּה לָהֶם שֶׁיֵּלְכוּ בְּדֶרֶךְ טוֹבָה, כֵּן מִדָּה כְּנֶגֶד מִדָּה שׁוֹמֵר לוֹ הַקָבָּ"ה בָּנָיו שֶׁיֵּלְכוּ בְּדֶרֶךְ ה'. וְכַמּוּבָא בַּמִּדְרָשׁ (ילקו"ש נ"ק ע"ז ועוד) עַל אֶלְקָנָה שֶׁזִּכָּה אֶת הָרַבִּים לַעֲלוֹת לָרֶגֶל לְפִי שֶׁלֹּא הָיוּ אָז יִשְׂרָאֵל עוֹלִים לָרֶגֶל, וְהָיָה הוֹלֵךְ עִם בְּנֵי בֵּיתוֹ וְלָן בִּרְחוֹבָהּ שֶׁל עִיר וְהָיוּ בְּנֵי הָעִיר שׁוֹאֲלִין לָהֶם לְהֵיכָן הֵמָּה הוֹלְכִים, וְאוֹמְרִים לָהֶם: לְבֵית ה' בְּשִׁילֹה, שֶׁמִּשָּׁם תֵּצֵא תּוֹרָה, וְאַתֶּם לָמָּה לֹא תָּבוֹאוּ עִמָּנוּ וְנֵלֵךְ בְּיַחַד, וְהָיוּ מִתְרַגְּשִׁים בְּנֵי אוֹתָהּ הָעִיר וּמַזִּילִין דְּמָעוֹת מֵהִתְרַגְּשׁוּת, וְעוֹלִין עִמָּהֶם לָרֶגֶל, וְכָךְ הָיָה עוֹשֶׂה מֵרֶגֶל לְרֶגֶל וּמִצְטָרְפִין עוֹד עִמּוֹ, אָמַר הַקָבָּ"ה לְאֶלְקָנָה: חַיֶּיךָ, שֶׁבִּשְׂכַר זֶה שֶׁזִּכִּיתָ אֶת בָּנַי, אֲנִי אוֹצִיא מִמְּךָ בֵּן שֶׁיַּכְרִיעַ אֶת יִשְׂרָאֵל לְכַף זְכוּת וְיִזְכּוּ רַבִּים עַל יָדוֹ.

וְהַדְּבָרִים קַל-וָחֹמֶר, וּמַה שִׁפְרָה וּפוּעָה שֶׁהִצִּילוּ אֶת הַיְלָדִים בְּמִצְרַיִם זָכוּ לִכְהֻנָּה וּמַלְכוּת שֶׁתֵּצֵא מֵהֵם, וְאַף שֶׁהִצִּילוּ הַגּוּף, עַל אַחַת כַּמָּה וְכַמָּה מְזַכֶּה הָרַבִּים לְשֵׁם שָׁמַיִם בֶּאֱמֶת לְהַצִּיל נִשְׁמוֹתֵיהֶם שֶׁל יִשְׂרָאֵל מִשַּׁחַת וּלְקָרְבָם תַּחַת כַּנְפֵי הַשְּׁכִינָה - שֶׁיִּזְכֶּה לְבָנִים צַדִּיקִים, וְכַמָּה נָחוּץ הַדָּבָר בְּיָמֵינוּ שֶׁקִּלְלַת "תַּרְבּוּת רָעָה" בְּתוֹךְ בֵּיתוֹ שֶׁל אָדָם מְצוּיָה אַף אֵצֶל טוֹבִים וְצַדִּיקִים.



~ סְגֻלָּה לְהַצְלָחָה בְּכָל עִנְיָנָיו מֵעַל הַטֶּבַע

סְגֻלָּה גְּדוֹלָה וְנִפְלָאָה לְהַצְלָחָה מֵעַל הַטֶּבַע בְּכָל עִנְיָנָיו וְעִסּוּקָיו, לִהְיוֹת שֵׁם שָׁמַיִם שָׁגוּר בְּפִיו, וּכְמוֹ שֶׁמָּצִינוּ גַּבֵּי יוֹסֵף שֶׁהָיָה שֵׁם שָׁמַיִם שָׁגוּר בְּפִיו וּבְשֶׁל כָּךְ הָיָה מַצְלִיחַ מֵעַל הַטֶּבַע, וְהָיָה מִתְהַפֵּךְ בְּיָדוֹ הַדָּבָר לְהֵעָשׂוֹת כִּרְצוֹן אֲדוֹנוֹ כַּמּוּבָא ברש"י עַל הַפָּסוּק: (בראשית לט, ב) וַיְהִי ה' אֶת יוֹסֵף וַיְהִי אִישׁ מַצְלִיחַ".

וְעוֹד מוּבָא בְּזֶה בְּסֵפֶר "אַבִּיעָה סְגֻלּוֹת":

[[סְגֻלָּה נִפְלָאָה לָאָדָם, לוֹמַר בְּכָל עֵסֶק וּבְכָל עִנְיָן שֶׁעוֹשֶׂה, אֶחָד מֵהַמִּשְׁפָּטִים הַבָּאִים - אִם יִרְצֶה ה', בְּעֶזְרַת ה', יַעֲזֹר ה' וְכַד'. וּסְמָכוּהָּ עַל הַפָּסוּק (במדבר ט', כג): "עַל פִּי ה' יַחֲנוּ, וְעַל פִּי ה' יִסָּעוּ" (שֶׁהֲרֵי יָכֹל לְקַצֵּר עַל פִּי ה' יַחֲנוּ וְיִסָּעוּ). וְכֵן אִם קָרָה לוֹ דָּבָר לֹא טוֹב, רח"ל, יֹאמַר "מֵאֵת ה' הָיְתָה זֹאת", "גַּם זוּ לְטוֹבָה". וְעַל יְדֵי זֶה מְבַטֵּל וּמְסַלֵּק כָּל הַחִיצוֹנִים מֵעָלָיו. וּכְבָר פָּסַק מָרָן בשו"ע או"ח (סי' ר"ל ס"ה): לְעוֹלָם יְהֵא אָדָם רָגִיל לוֹמַר, כָּל מַה דְּעָבִיד רַחֲמָנָּא, לְטַב עָבִיד.]]

וְכָתוּב בזוה"ק (פ' תזריע דף נ"א ע"ב), וְזֶה תַּרְגּוּמוֹ וְתָכְנוֹ, [[אָמַר רַבִּי אֶלְעָזָר, כָּל מַעֲשֶׂה שֶׁעוֹשֶׂה הָאָדָם, צָרִיךְ לַעֲשׂוֹתוֹ לְשֵׁם ה'. וְאֵיךְ עוֹשִׂים לְשֵׁם ה'? עָלָיו לְהַזְכִּיר בְּפִיו בְּכָל מַעֲשֶׂה שֶׁעוֹשֶׂה - אֶת ה', (כְּמוֹ בְּעֶזְרַת ה', יַעֲזֹר ה', אִם יִרְצֶה ה'), שֶׁהֲרֵי הַכֹּל נַעֲשֶׂה לַעֲבוֹדָתוֹ יִתְבָּרַךְ, וְלֹא תִּשְׁלֹט עָלָיו הַסִּטְרָא אַחֲרָא וְכוּ'. וְאַסְמְכוּהּ נַמֵּי אַקְרָא (משלי י"ט, כ"א): וַעֲצַת ה' הִיא (אוֹתִיּוֹת אי"ה, אִם יִרְצֶה ה') תָּקוּם!]]



~ סְגֻלָּה לְכָל צָרָה

כְּבָר נִתְחַבֵּר קוּנְטְרֵס עִם מְקוֹרוֹת נֶאֱמָנִים מִסְּגֻלַּת אֲמִירַת "נִשְׁמַת כָּל חַי" שֶׁיְּקַבֵּל עָלָיו הָאָדָם שֶׁבְּאִם יִנָּצֵל מֵהַצָּרָה אוֹ שֶׁתִּפָּתֵר לוֹ בְּעָיָתוֹ יֹאמַר "נִשְׁמַת כָּל חַי", הַנִּקְרָא "הַלֵּל הַגָּדוֹל" (ראה בספר "דבק מאח" מערכת ח' אות ג"ל מעשה שהיה), וּבְיוֹתֵר כַּאֲשֶׁר יְהֵא זֶה בִּפְנֵי עֲשָׂרָה בְּנֵי אָדָם. וְהַבֵּאוּר בְּזֶה, דִּכְשֵׁם שֶׁסְּגֻלַּת הַבִּטָּחוֹן לְהוֹעִיל לְכָל צָרָה כְּדֵי שֶׁלֹּא תָּבוֹא, כֵּן סְגֻלַּת הָאֱמוּנָה וְהַבִּטָּחוֹן בַּה' גְּדוֹלָה וּמוֹעִילָה גַּם כְּשֶׁאָדָם מַבְטִיחַ שֶׁיִּתְחַזֵּק בִּטְחוֹנוֹ בַּה' לְאַחַר שֶׁתִּתְבַּטֵּל צָרָתוֹ, וְהוּא חִדּוּשׁ גָּדוֹל בִּסְגֻלַּת הַבִּטָּחוֹן, שכ"כ אָהוּב וְנַעֲלֶה הוּא אֵצֶל ה', עַד שֶׁמַּסְכִּים כִּבְיָכוֹל ה' שֶׁיִּדֹּר הָאָדָם בִּשְׁעַת צָרָה וִימַשְׁכֵּן כִּבְיָכוֹל אֶת הַבּוֹרֵא, שֶׁבְּאִם תַּעֲבֹר צָרָתוֹ יִתֵּן הַצְּדָקָה, אוֹ כָּאָמוּר יֹאמַר שֶׁבַח וּתְהִלָּה לַה' וִיקַדֵּשׁ שְׁמוֹ בָּרַבִּים, שֶׁבָּזֶה בְּוַדַּאי תִּתְחַזֵּק אֱמוּנָתוֹ וּבִטְחוֹנוֹ בַּה' אֶצְלוֹ וְאֵצֶל אֲחֵרִים, וְכָל כָּךְ חָשׁוּב עִנְיַן הַבִּטָּחוֹן בַּה' עַד שֶׁיַּעֲנֵהוּ ה' עַתָּה בִּשְׁבִיל שֶׁאַחַר כָּךְ יְקַדֵּשׁ שֵׁם ה' בָּרַבִּים וִיחַזֵּק בִּטְחוֹנוֹ וּבִטְחוֹן חֲבֵרָיו בַּה'.

וְהוּא בָּדוּק וּמְנֻסֶּה, וְסִפּוּרִים רַבִּים יִתְהַלְּכוּן בֵּין הַנּוֹשָׁעִים שֶׁסִּפְּרוּ וְעוֹד יְסַפְּרוּ עַל יְשׁוּעָתָם בְּדֶרֶךְ נֵס וָפֶלֶא בְּקַבָּלַת אֲמִירַת "הַלֵּל הַגָּדוֹל" - נִשְׁמַת כָּל חַי בַּעֲשָׂרָה בְּנֵי אָדָם.



~ לִבְנִיַּת בַּיִת שֶׁיְּהֵא בְּהַצְלָחָה

מוּבָא בזוה"ק (פ' תזריע דף נ' סע"א) שֶׁכַּאֲשֶׁר הָאָדָם בָּא לִבְנוֹת בַּיִת, יַעֲמֹד וְיֹאמַר שֶׁבּוֹנֶה הוּא בַּיִת זֶה לְשֵׁם ה', דְּהַיְנוּ שֶׁבְּבַיִת זֶה יִשְׁמֹר מִצְווֹת ה' כָּרָאוּי לְבַיִת יְהוּדִי, וִיהֵא בֵּיתוֹ זֶה בַּיִת לַעֲבוֹדַת ה' לְחַנֵּך בּוֹ בָּנִים וּבָנוֹת לְתוֹרָה וּמִצְווֹת לִצְנִיעוּת וְיִרְאַת ה', וּבְזֶה מְסַלֵּק הַסִּטְרָא אַחֲרָא מִן הַמָּקוֹם שֶׁלֹּא תַּזִּיק לוֹ לְעוֹלָם. וּבְסֵפֶר "פֶּלֶא יוֹעֵץ" כָּתַב שֶׁלָּכֵן כְּדַאי שֶׁיִּבְנֶה אָדָם בַּיִת בְּעַצְמוֹ עַל יְדֵי פּוֹעֲלִים וְלֹא יִקְנֶה בַּיִת מוּכָן, כְּדֵי שֶׁיּוּכַל קֹדֶם הַבְּנִיָּה לוֹמַר שֶׁבּוֹנֶה הַבַּיִת לְשֵׁם ה', וְאִם אֵין לוֹ אֶפְשָׁרוּת רַק לִקְנוֹת בַּיִת מוּכָן, בְּרֵאשִׁית יְשִׁיבָתוֹ בּוֹ יָבִיא עֲשָׂרָה בְּנֵי אָדָם יִרְאֵי ה', וְיִלְמְדוּ שָׁם סֵדֶר הַלִּמּוּד לַחֲנֻכַּת הַבַּיִת, כְּדֵי שֶׁרֵאשִׁית חִנּוּךְ הַבַּיִת יְהֵא לַתּוֹרָה וְהוּא מוֹעִיל מְאֹד כְּדֵי לְסַלֵּק כָּל מִינֵי מַזִּיקִים וּמַרְעִין בִּישִׁין מֵהַבַּיִת הֶחָדָשׁ.

והגר"ח פָלָאגִ'י מֵבִיא בְּסִפְרוֹ "מוֹעֵד לְכָל חַי" (סי' י' אות צה) בְּשֵׁם אָבִיו "אַבִּיר יַעֲקֹב" שֶׁאָמַר, בָּדוּק וּמְנֻסֶּה, שֶׁכָּל בַּיִת שֶׁמְּנִיחִים בּוֹ "אַמָּה עַל אַמָּה" (חֲצִי מֶטֶר עַל חֲצִי מֶטֶר בְּעֵרֶךְ) מוּל הַפֶּתַח שֶׁבִּכְנִיסָתוֹ לְבֵיתוֹ מִבְּלִי סִיּוּד, וּמַרְאֶה לְבֵנִים כְּמַרְאֶה הַטִּיט (- וְהוּא בְּעֶצֶם הֲלָכָה בשו"ע) אֲזַי אוֹתוֹ הַבַּיִת יִהְיֶה נָכוֹן עַד עוֹלָם, וְזֶהוּ זֵכֶר לְחֻרְבַּן בֵּית הַמִּקְדָּשׁ שֶׁחָרַב בַּעֲווֹנֵינוּ, וּבְזָכְרֵנוּ אֶת חֻרְבָּנוֹ נִנָּצֵל מֵחֻרְבַּן בָּתֵּינוּ חָלִילָה.



~ סְגֻלָּה לְהִנָּצֵל מִכָּל צָרָה, חֹלִי, אוֹ מִמִּשְׁפָּט קָשֶׁה וְכַיּוֹצֵא.

כָּתַב הַחִידָ"א ("מתוק מדבש" אות ו'): וּבְעֵינֵינוּ רָאִינוּ בְּנֵי אָדָם שֶׁהִגִּיעָתָם צָרָה וְלֹא עֲזַבְתָּם עַד לִקְרַאת שַׁבָּת, וּבְיוֹם הַשַּׁבָּת עַצְמוֹ הִסִּיחוּ דַּעְתָּם מִצָּרָתָם, וְשָׂמְחוּ בְּשִׂמְחַת הַשַּׁבָּת כָּרָאוּי, וְלֹא הִכְנִיסוּ עֶצֶב וּדְאָגָה בְּלִבָּם עַל צָרָתָם, וְזָכוּ שֶׁאֶבְלָם נֶהֱפַךְ לָהֶם לְשָׂשׂוֹן וְנוֹשְׁעוּ מִצָּרָתָם בְּנֵס וָפֶלֶא, עיי"ש.

הִנֵּה רָאִינוּ סְגֻלָּה בְּדוּקָה וּמְנֻסָּה לְמִי שֶׁפָּגְעָה בּוֹ צָרָה אוֹ גְּזֵרָה רָעָה, וְהוּא בְּאִם יַסִּיחַ דַּעְתּוֹ בְּיוֹם הַשַּׁבָּת מִצָּרָתוֹ, וְלֹא יַעֲלֶנָּה בְּלִבּוֹ, וְיִרְחַק מִכָּל עֶצֶב וּדְאָגָה מִמֶּנָּה, וּבְכָךְ יִרְאֶה יְשׁוּעָה בְּנֵס וָפֶלֶא.

וְהַדָּבָר כְּפִי אֱמוּנָתוֹ שֶׁל הָאָדָם, דִּכְשֵׁם שֶׁאָדָם זֶה מְחַזֵּק אֱמוּנָתוֹ בַּה' וּבְיוֹתֵר בְּיוֹם הַשַּׁבָּת שֶׁמַּטְרָתוֹ לְהָעִיד עַל אַדְנוּתוֹ יִתְבָּרַךְ וְכִי כָּל הַכֹּחוֹת בְּיָדוֹ וְאֵין עַל מִי לְהִשָּׁעֵן אֶלָּא עַל הַבּוֹרֵא בִּלְבַד, כֵּן יְבַטֵּל הָקָּבָּ"ה כָּל הַכֹּחוֹת לְבַל יִשְׁלְטוּ בּוֹ.

וְיָדוּעַ שֶׁהֶחָפֵץ חַיִּים זצוק"ל הָיָה מְבַטֵּל הַרְבֵּה גְּזֵרוֹת קָשׁוֹת וְרָעוֹת מִבְּנֵי אָדָם בִּתְנַאי שֶׁיְּקַבְּלוּ עֲלֵיהֶם שְׁמִירַת שַׁבָּת כְּהִלְכָתָהּ, וּמֵהַשּׁוֹמְרִים שַׁבָּת כְּהִלְכָתָהּ הָיָה דּוֹרֵשׁ מֵהֵם לְהַקְדִּים לְקַבֵּל הַשַּׁבָּת אוֹ לְזַכּוֹת אֲחֵרִים בִּשְׁמִירַת שַׁבָּת, וְרַק בִּתְנַאי זֶה הָיָה מְצָרֵף אֶת בִּרְכָתוֹ וּמְבָרְכָם, וְהָיָה אוֹמֵר שֶׁמֵּאַחַר וְהַשַּׁבָּת הִיא מְקוֹר הַבְּרָכָה, אֵין בְּאֶפְשָׁרוּתוֹ לְבָרֵךְ אוֹ שֶׁתִּתְקַיֵּם בִּרְכָתוֹ רַק כַּאֲשֶׁר הַמָּקוֹר פָּתוּחַ - וְהוּא הַשַּׁבָּת מְקוֹר הַבְּרָכָה.

~ סְגֻלָּה לִבְרָכָה

לִשְׁמֹר שַׁבָּת כְּהִלְכָתוֹ וּבִידִיעַת הַהֲלָכוֹת עַל בֻּרְיָן כָּרָאוּי. וּלְהַדֵּר בִּכְבוֹד הַשַּׁבָּת בְּמַאֲכָל בִּכְסוּת, וּבְעִקָּר בְּדִבְרֵי תּוֹרָה, שִׁירוֹת וְתִשְׁבָּחוֹת וְהוּא הַסְּגֻלָּה הַגְּדוֹלָה בְּיוֹתֵר לְשֶׁפַע וְלִבְרָכָה.

וְהַטַּעַם לְכָךְ לִהְיוֹת זֶה הַשּׁוֹמֵר שַׁבָּת כְּהִלְכָתוֹ וּבְשִׂמְחָה כָּרָאוּי מְחַזֵּק בְּכָךְ אֱמוּנָתוֹ בְּאֵ-ל חַי, וּמֵעִיד כְּעֶבֶד נֶאֱמָן עַל הַשִּׂמְחָה בְּמַלְכּוֹ, עַל מַלְכוּתוֹ יִתְבָּרַךְ, וְכִי הוּא אֲדוֹן הָעוֹלָם, וְלֹא עוֹד, אֶלָּא שֶׁבְּיוֹם זֶה מְפַנֶּה מַחְשַׁבְתּוֹ מִכֹּל וָכֹל עַל מְנָת לְאָרֵחַ בְּבֵיתוֹ אֶת הָאוֹרֵחַ הַגָּדוֹל שַׁבָּת הַמַּלְכָּה וּמִתְיַחֵד עִם הַמֶּלֶךְ עַצְמוֹ בְּהֵאָרְחוֹ אוֹתוֹ בְּבֵיתוֹ, וּבְכֵן כְּלוּם חָסֵר מִבֵּית הַמֶּלֶךְ לְבָרְכוֹ לְזֶה שֶׁאֵרְחוֹ בְּכָל לִבּוֹ, וּכְכָל שֶׁיִּשְׂמַח בְּשַׁבָּת וְיָחוּשׁ עַצְמוֹ בְּחֵרוּת אֲמִתִּית לֶהֱיוֹתוֹ נָתוּן תַּחַת רְשׁוּתוֹ שֶׁל מַלְכּוֹ - הָקָּבָּ"ה, וְיָסִיר כָּל עֶצֶב וּדְאָגָה מִלִּבּוֹ, וְיַרְאֶה שִׂמְחָה עַל פָּנָיו, וְהַכֹּל מִתּוֹךְ אֱמוּנָה שֶׁהַבּוֹרֵא שֶׁהוּא אֲדוֹן הָעוֹלָם וְהַכֹּל בְּיָדוֹ, וּבְשֶׁל כָּךְ יַשְׁלִיךְ עָלָיו יְהָבוֹ, הֲרֵי בְּכָךְ יִתְבָּרֵךְ בַּכֹּל, שֶׁכֵּן שַׁבָּת הִיא "מְקוֹר הַבְּרָכָה", דְּהַיְנוּ הַצִּנּוֹר הָרָאשִׁי לְהַעֲבִיר הַשֶּׁפַע מֵהַבּוֹרֵא לִבְרוּאָיו, וְשַׁבָּת עִנְיָנָהּ אֱמוּנָה בְּאֵ-ל חַי שֶׁבָּרָא עוֹלָמוֹ בְּשִׁשָּׁה יָמִים וּמַשְׁגִּיחַ עָלָיו וְעַל בְּרוּאָיו, וּכְשֶׁיִּתְיַחֵד בְּמַחְשַׁבְתּוֹ בֶּאֱמוּנָה זוֹ בְּיוֹם הַשַּׁבָּת יֻשְׁפַּע עָלָיו שֶׁפַע רַב נַחֲלָה לְלֹא מְצָרִים, וְהַמְּעָט אֲשֶׁר בְּיָדוֹ יִפְרֹץ וְיִרְבֶּה לָרֹב בִּבְרָכָה גְּדוֹלָה.



~ סְגֻלָּה לְעֹשֶׁר

לְכַבֵּד כָּל מָקוֹם הַמְקֻדָּשׁ לַה', וּכְמוֹ בֵּית הַכְּנֶסֶת וּבֵית הַמִּדְרָשׁ לְבִלְתִּי דַּבֵּר שָׁם שְׂחוֹק וְקַלּוּת רֹאשׁ, וְכֵן כְּשֶׁתְּפִלִּין עַל רֹאשׁוֹ, אוֹ בִּפְרָט בִּשְׁעַת הַתְּפִלָּה וּקְרִיאַת הַתּוֹרָה וְכֵן כְּשֶׁמְּבָרֵךְ אַף אִם קָשָׁה עָלָיו הַכַּוָּנָה, לְפָחוֹת יְבָרֵךְ מִלָּה בְּמִלָּה בְּדֶרֶךְ כָּבוֹד וְיִזְכֶּה לְעֹשֶׁר.

וְכַנֶּאֱמָר "כִּי מְכַבְּדַי אֲכַבֵּד" וְהֶעָשִׁיר הֲרֵי שֶׁהוּא מְכֻבָּד - מִדָּה כְּנֶגֶד מִדָּה.

וְיִקְרָא מַעֲשֶׂה דִּלְהַלָּן שֶׁסִּפְּרוֹ אֵלִיָּהוּ הַנָּבִיא ("תנא דבי אליהו רבא" פרק י"ג אות טז) וּמִמֶּנּוּ יָבִין מַהוּ כְּבוֹד ה' הַמַּעֲשִׁיר אֶת מְכַבְּדָיו.

[[שׁוּב מַעֲשֶׂה בְּאָדָם אֶחָד שֶׁהָיָה מִתְחָרֵט בְּעַצְמוֹ שֶׁלֹּא קָרָא וְלֹא שָׁנָה. פַּעַם אַחַת הָיִיתִי עוֹמֵד אֲנִי וְהוּא בְּבֵית הַכְּנֶסֶת, כֵּיוָן שֶׁהִגִּיעַ שְׁלִיחַ צִבּוּר לִקְדֻשַּׁת הַשֵּׁם הִגְבִּיהַּ אוֹתוֹ בֶּן אָדָם אֶת קוֹלוֹ וְעָנָה אַחֲרָיו בְּקוֹל רַם קְדֻשַּׁת הַשֵּׁם אָמַרְתִּי לוֹ בְּנִי מָה רָאִיתָ שֶׁהִגְבַּהְתָּ אֶת קוֹלְךָ עַד מְאֹד. וְאָמַר לִי לֹא דַּי שֶׁלֹּא קָרִיתִי וְלֹא שָׁנִיתִי אֶלָּא עַכְשָׁו שֶׁנִּתַּן לִי רְשׁוּת אַגְבִּיהַּ אֶת קוֹלִי וְתָנוּחַ עָלַי נַפְשִׁי. אָמְרוּ לֹא יָצְתָה אוֹתָהּ שָׁנָה וְלֹא שְׁנִיָּה וְלֹא שְׁלִישִׁית עַד שֶׁעָלָה אוֹתוֹ הָאִישׁ מִבָּבֶל לְאֶרֶץ יִשְׂרָאֵל, עָמְדוּ וַעֲשָׂאוּהוּ מְמֻנֶּה מִבֵּית קֵיסָר וּמִנּוּהוּ עַל כָּל הַבָּרָנְיוֹת שֶׁבְּאֶרֶץ יִשְׂרָאֵל וְנָתְנוּ לוֹ מָקוֹם וּבָנָה לוֹ בַּיִת וְיָשַׁב בָּהּ כָּל יְמֵי חַיָּיו וְהִנִּיחַ לְבָנָיו וְלִבְנֵי בָּנָיו מָמוֹן הַרְבֵּה עַד סוֹף כָּל הַדּוֹרוֹת.]]



~ סְגֻלָּה לְזִכָּרוֹן

שָׁאֲלוּ לְהַגָּאוֹן הַצַּדִּיק רַבִּי שִׁמְעוֹן שְׁקוֹפּ זַצַ"ל מַה יֵּשׁ בְּיָדוֹ סְגֻלָּה לְזִכָּרוֹן? הֵשִׁיב לָהֶם: מִקְרָא מָלֵא דִּבֵּר הַכָּתוּב: "וְלֹא תָתוּרוּ אַחֲרֵי לְבַבְכֶם וְאַחֲרֵי עֵינֵיכֶם... לְמַעַן תִּזְכְּרוּ..."

הֲרֵי שֶׁהַשּׁוֹמֵר עֵינָיו מִמַּרְאוֹת אֲסוּרוֹת, וְלִבּוֹ מִמַּחְשָׁבוֹת רָעוֹת זוֹכֶה שֶׁדִּבְרֵי תּוֹרָה יִהְיוּ שְׁמוּרִים בְּלִבּוֹ.

וְהוּא תַּשְׁלוּם מִדָּה בְּמִדָּה, כְּשֵׁם שֶׁזֶּה אֵינוֹ מַפְקִיר אֶת עֵינָיו וְלִבּוֹ לְמַחְשְׁבוֹת שְׁטוּת, וּמְצַמְצְמָם לִהְיוֹת אֲחוּזִים וּסְפוּגִים בְּמַחְשָׁבוֹת נְכוֹנוֹת, כֵּן יִזְכֶּה שֶׁהַמַּחְשָׁבוֹת הַקְּדוֹשׁוֹת יִצְטַמְצְמוּ בְּמֹחוֹ, וְיִהְיוּ אֲחוּזִים וּסְפוּגִים בְּלִבּוֹ.



~ סְגֻלָּה שֶׁיִּהְיוּ דְּבָרָיו נִשְׁמָעִים

הַנּוֹטֵר בְּרִית קֹדֶשׁ וּמְשַׁמֵּר עַצְמוֹ מִכָּל דָּבָר רַע בְּעִנְיָן זֶה הֵן בְּמַחְשָׁבָה וְהֵן בְּדִבּוּר וְעַל אַחַת כַּמָּה וְכַמָּה בְּמַעֲשֶׂה, זוֹכֶה כְּיוֹסֵף הַצַּדִּיק לְמַלְכוּת וּלְשִׁלְטוֹן שֶׁכָּל אֲשֶׁר יֹאמַר יִתְקַבֵּל וְיֵעָשֶׂה עַל פִּיו.

וְכֵן מוּבָא בַּזֹּהַר הַקָּדוֹשׁ (בראשית צג ע"ב) שֶׁהַנּוֹטֵר בְּרִיתוֹ זוֹכֶה לְמַלְכוּת, וּמְבָאֵר הָרַב טה"ק וְאֵין הַכַּוָּנָה דַּוְקָא לְמַלְכוּת כְּיוֹסֵף שֶׁהָיָה מֶלֶךְ בְּמִצְרַיִם, אֶלָּא אַף מֶלֶךְ בְּבֵיתוֹ קָרוּי מֶלֶךְ, מֶלֶךְ בִּקְהִלָּתוֹ קָרוּי מֶלֶךְ, וְיִזְכֶּה שֶׁלְּפָחוֹת אֵצֶל אַנְשֵׁי בֵּיתוֹ יִהְיוּ דְּבָרָיו נִשְׁמָעִים.

וְהוּא מִדָּה בְּמִדָּה, כְּשֵׁם שֶׁהִשְׁלִיט אֶת עַצְמוֹ עַל יִצְרוֹ לְכָבְשׁוֹ בַּדָּבָר הַקָּשֶׁה בְּיוֹתֵר, כֵּן יַשְׁלִיטוֹ ה' לִהְיוֹת מוֹשֵׁל בַּאֲשֶׁר תַּחַת יָדוֹ, וְכָאָמוּר לְפָחוֹת הוּא שֶׁיְּהֵא מוֹשֵׁל אֵצֶל אַנְשֵׁי בֵּיתוֹ וְיִהְיוּ דְּבָרָיו נִשְׁמָעִין כְּמֶלֶךְ בִּגְדוּד.

