&UniqueId=989&ForcedBookName=רע''ב&LastLevelIndex=2&CosmeticsType==911&TextSource=ר' פנחס ראובן שליט''א&GroupId=mishna_hala&PutNewLinesAsIs=1&SearchInTitles=0
// C:\Dev\BhOCR\Runtime files 2\Projects\MZ_HALA Layer 2 - 11 pages

// קא. קא: קב. קב: קג. קג: קד. קד: קה. קה: קו.

$ משנה - חלה - רע''ב

^ פרק א

~ פרק א - משנה א
<b>חֲמִשָּׁה דְבָרִים חַיָּבִים בַּחַלָּה.</b> דְּגָמְרִינַן חַלָּה מִפֶּסַח, נֶאֱמַר בְּפֶסַח מַצּוֹת לֶחֶם עֹנִי (דְּבָרִים טז) וְנֶאֱמַר לֶחֶם בַּחַלָּה, וְהָיָה בַּאֲכָלְכֶם מִלֶּחֶם הָאָרֶץ (בְּמִדְבָּר טו), מַה לֶּחֶם הָאָמוּר בְּפֶסַח דָּבָר הַבָּא לִידֵי חִמּוּץ, אַף לֶחֶם הָאָמוּר בַּחַלָּה דָּבָר הַבָּא לִידֵי חִמּוּץ. וְאֵין לְךָ בָּא לִידֵי חִמּוּץ אֶלָּא אֵלּוּ חֲמֵשֶׁת הַמִּינִים בִּלְבָד: <B>וּמִצְטָרְפִין זֶה עִם זֶה.</B> לְהַשְׁלִים שִׁעוּר הָעִסָּה הַחַיֶּבֶת בַּחַלָּה. וְלֹא שֶׁיִּצְטָרְפוּ כֻלָּן יַחַד, דְּמִין בְּשֶׁאֵינוֹ מִינוֹ אֵינוֹ מִצְטָרֵף, כְּדִתְנַן לְקַמָּן רֵישׁ פֶּרֶק ד', אֶלָּא הַחִטִּים מִצְטָרְפִים עִם הַכֻּסְּמִין בִּלְבָד מִפְּנֵי שֶׁהֵם מִינָן, וְהַשְּׂעוֹרִים מִצְטָרְפִים עִם הַכֹּל חוּץ מִן הַחִטִּין, וְאַף עַל גַּב דְּכֻסְּמִין מִין חִטִּין הֵם, לָאו מִין חִטִּין דַּוְקָא אֶלָּא מִין שְׂעוֹרִים וְאַף מִין חִטִּים, וּמִצְטָרְפִין עִם הַחִטִּים וְהַשְּׂעוֹרִים. וּבַיְרוּשַׁלְמִי מַשְׁמַע דְּאִם נִלּוֹשׁוּ יַחַד מִצְטָרְפִין אֲפִלּוּ מִין בְּשֶׁאֵינוֹ מִינוֹ, אֲבָל אִם לֹא נִלּוֹשׁוּ יַחַד אֶלָּא שֶׁאַחַר כָּךְ הָיוּ נוֹגְעִין הָעִסּוֹת זוֹ בָזוֹ, מִין בְּמִינוֹ מִצְטָרְפִין, שֶׁלֹּא בְמִינוֹ אֵין מִצְטָרְפִין: <B>וַאֲסוּרִים בֶּחָדָשׁ.</B> כְּדִכְתִיב (וַיִּקְרָא כג) וְלֶחֶם וְקָלִי וְכַרְמֶל לֹא תֹאכְלוּ עַד עֶצֶם הַיּוֹם הַזֶּה, וְגָמְרִינַן לֶחֶם לֶחֶם מִפֶּסַח: <B>וּמִלִּקְצֹר מִלִּפְנֵי הַפֶּסַח.</B> שֶׁאָסוּר לִקְצֹר מֵאֶחָד מֵחֲמֵשֶׁת הַמִּינִים קֹדֶם קְצִירַת הָעֹמֶר, דִּכְתִיב בָּעֹמֶר (וַיִּקְרָא כג) רֵאשִׁית קְצִירְכֶם, שֶׁתְּהֵא תְּחִלָּה לְכָל הַנִּקְצָרִים, וְאַתְיָא רֵאשִׁית רֵאשִׁית מֵחַלָּה, כְּתִיב הָתָם (בְּמִדְבָּר טו) רֵאשִׁית עֲרִיסוֹתֵיכֶם, וּכְתִיב הָכָא רֵאשִׁית קְצִירְכֶם, מַה לְּהַלָּן מֵחֲמֵשֶׁת הַמִּינִים אַף כָּאן מֵחֲמֵשֶׁת הַמִּינִים: <B>וְאִם הִשְׁרִישׁוּ.</B> אֶחָד מֵחֲמֵשֶׁת הַמִּינִין הַלָּלוּ, קֹדֶם קְצִירַת הָעֹמֶר: <B>הָעֹמֶר מַתִּירָן.</B> וּמֻתָּר לְקָצְרוֹ אַחַר קְצִירַת הָעֹמֶר, דִּכְתִיב (שְׁמוֹת כג) אֲשֶׁר תִּזְרַע בַּשָּׂדֶה, מִשָּׁעָה שֶׁנִּזְרַע וְנִשְׁרַשׁ בַּשָּׂדֶה {ב}: <B>וְאִם לָאו.</B> שֶׁלֹּא הִשְׁרִישׁוּ אֶלָּא אַחַר קְצִירַת הָעֹמֶר: <B>אֲסוּרִים עַד שֶׁיָּבֹא עֹמֶר הַבָּא.</B> שֶׁל שָׁנָה הַבָּאָה: 

~ פרק א - משנה ב
<B>יָצָא יְדֵי חוֹבָתוֹ.</B> דִּכְתִיב (דְּבָרִים טז) לֹא תֹאכַל עָלָיו חָמֵץ שִׁבְעַת יָמִים תֹּאכַל עָלָיו מַצּוֹת, דְּבָרִים הַבָּאִים לִידֵי חִמּוּץ אָדָם יוֹצֵא בָהֶן יְדֵי חוֹבַת מַצָּה, דְּבָרִים שֶׁאֵין בָּאִים לִידֵי חִמּוּץ אֵין אָדָם יוֹצֵא בָהֶן יְדֵי חוֹבַת מַצָּה: <B>נִתְעָרֵב אֶחָד מֵהֶן בְּכָל הַמִּינִים.</B> נִתְעָרֵב אֶחָד מֵחֲמֵשֶׁת הַמִּינִים הַלָּלוּ בִּשְׁאָר תַּעֲרֹבוֹת, כְּגוֹן כֻּתָּח הַבַּבְלִי וְשֵׁכָר הַמָּדִי: <B>הֲרֵי זֶה עוֹבֵר בְּפֶסַח.</B> עַל בַּל יֵרָאֶה וּבַל יִמָּצֵא, אִם הִנִּיחוֹ בִרְשׁוּתוֹ: <B>הַנּוֹדֵר מִן הַדָּגָן אָסוּר בְּכָל הַמִּינִים.</B> דְּדָגָן כָּל דְּמִדְגָּן מַשְׁמַע, וְקִטְנִית וּזְרָעִים מִידֵי דְּמִדְגָּן הוּא: <B>אֵינוֹ אָסוּר אֶלָּא בָהֶן.</B> דְּדָגָן וּתְבוּאָה אֶחָד הוּא. וַהֲלָכָה כַּחֲכָמִים: <B>וְחַיָּבִים בַּחַלָּה וּבַמַּעַשְׂרוֹת.</B> אַיְדֵי דְבָעֵי לְמִתְנֵי אֵלּוּ חַיָּבִים בַּחַלָּה וּפְטוּרִים מִן הַמַּעַשְׂרוֹת, וְאֵלוּ חַיָּבִים בַּמַּעַשְׂרוֹת וּפְטוּרִים מִן הַחַלָּה, תָּנָא הָכָא וְחַיָּבִים בַּחַלָּה וּבַמַּעַשְׂרוֹת: 

~ פרק א - משנה ג
<B>הַלֶּקֶט וְהַשִּׁכְחָה וְהַפֵּאָה וְהַהֶפְקֵר.</B> פְּטוּרִים מִן הַמַּעַשְׂרוֹת. דִּכְתִיב (דְּבָרִים יד) וּבָא הַלֵּוִי כִּי אֵין לוֹ חֵלֶק וְנַחֲלָה עִמָּךְ, מִמַּה שֶּׁיֵּשׁ לְךָ וְאֵין לוֹ אַתָּה חַיָּב לִתֵּן לוֹ, יָצְאוּ אֵלּוּ שֶׁיֵּשׁ לוֹ עִמָּךְ: <B>וּמוֹתַר הָעֹמֶר.</B> שֶׁהָעֹמֶר הָיָה בָא מִשָּׁלֹשׁ סְאִין, וּמוֹצִיאִין מִמֶּנּוּ עִשָּׂרוֹן סֹלֶת מְנֻפֶּה בִּשְׁלֹשׁ עֶשְׂרֵה נָפָה, וְהַשְּׁאָר נִפְדֶּה וְנֶאֱכַל לְכָל אָדָם. וְחַיָּב בַּחַלָּה וּפָטוּר מִמַּעֲשֵׂר, לְפִי שֶׁבִּשְׁעַת מֵרוּחַ הָיָה שֶׁל הֶקְדֵּשׁ: <B>וּתְבוּאָה שֶׁלֹּא הֵבִיאָה שְׁלִישׁ.</B> חַיֶּבֶת בַּחַלָּה, שֶׁאַף הִיא בָאָה לִידֵי חִמּוּץ, וְכָל דָּבָר הַבָּא לִידֵי חִמּוּץ לֶחֶם אִקְרֵי וְחַיָּב בַּחַלָּה. וּפְטוּרָה מִן הַמַּעַשְׂרוֹת, דִּבְמַעַשְׂרוֹת כְּתִיב (דְּבָרִים יד) תְּבוּאַת זַרְעֶךָ, דָּבָר שֶׁזּוֹרְעִים אוֹתוֹ וְצוֹמֵחַ, וְהַאי אִי זָרְעֵי לֵיהּ לֹא צָמַח: <B>תְּבוּאָה שֶׁלֹּא הֵבִיאָה שְׁלִישׁ פְּטוּרָה מִן הַחַלָּה.</B> דִּכְתִיב (בְּמִדְבָּר טו) כִּתְרוּמַת גֹּרֶן כֵּן תָּרִימוּ אֹתָהּ, מַה תְּרוּמָה אֵינָהּ בָּאָה מִתְּבוּאָה שֶׁלֹּא הֵבִיאָה שְׁלִישׁ, אַף חַלָּה אֵינָהּ בָּאָה מִתְּבוּאָה שֶׁלֹּא הֵבִיאָה שְׁלִישׁ. וְאֵין הֲלָכָה כְּרַבִּי אֱלִיעֶזֶר: 

~ פרק א - משנה ד
<B>וּפְרָגִין.</B> קוֹרִין לוֹ בַּעֲרָבִי כשכא"ש, וּבְלַעַ"ז פפאור"ו: <B>וּפָחוֹת מֵחֲמֵשֶׁת רְבָעִים בַּתְּבוּאָה.</B> תְּבוּאָה שֶׁעוֹשָׂה פָּחוֹת מֵחֲמֵשֶׁת רְבָעִים קֶמַח חַיָּב בַּמַּעַשְׂרוֹת, וְהָעִסָּה שֶׁנִּלּוֹשָׁה מִן הַקֶּמַח הַהוּא פְּטוּרָה מִן הַחַלָּה, לְפִי שֶׁשִּׁעוּר הָעִסָּה לְהִתְחַיֵּב בַּחַלָּה הִיא חֲמֵשֶׁת רְבָעִים קֶמַח וְעוֹד {ו}, כְּלוֹמַר מְעַט יוֹתֵר מֵחֲמֵשֶׁת רְבָעִים: <B>הַסֻּפְגָּנִים.</B> לֶחֶם שֶׁבְּלִילָתוֹ רַכָּה וְעָשׂוּי כִּסְפוֹג. פֵּרוּשׁ אַחֵר רְקִיקִים דַּקִּים, תַּרְגּוּם וּרְקִיקֵי מַצּוֹת, וְאִסְפּוֹגִין: <B>הַדֻּבְשָׁנִים.</B> מְטֻגָּנִים בִּדְבַשׁ, אִי נַמִּי נִלּוֹשִׁים בִּדְבַשׁ: <B>הָאִסְקְרִיטִין.</B> תַּרְגּוּם צַפִּיחִית, אִסְקְרִיטוֹן. וּבְלִילָתָן רַכָּה מְאֹד: <B>וְחַלַּת הַמַּשְׂרֵת.</B> חַלָּה חֲלוּטָה בַּמַּחֲבַת, תַּרְגּוּם מַחֲבַת, מַשְׂרִיתָא: <B>הַמְדֻמָּע.</B> סְאָה שֶׁל תְּרוּמָה שֶׁנָּפְלָה לְפָחוֹת מִמֵּאָה סְאִין שֶׁל חֻלִּין, וְנַעֲשׂוּ כֻלָּן מְדֻמָּע וַאֲסוּרִים לְזָרִים, וּפָטוּר מִן הַחַלָּה, דִּכְתִיב (בְּמִדְבָּר טו) תָּרִימוּ תְרוּמָה, וְלֹא שֶׁכְּבָר נִתְרְמָה: 

~ פרק א - משנה ה
<B>עִסָּה שֶׁתְּחִלָּתָהּ סֻפְגָּנִים.</B> כְּגוֹן עִסָּה שֶׁבְּלִילָתָהּ רַכָּה: <B>וְסוֹפָהּ סֻפְגָּנִים.</B> שֶׁמְּטַגְּנִים אוֹתָהּ בְּשֶׁמֶן וּדְבַשׁ, אוֹ מְבַשְּׁלָהּ בְּמַיִם: <B>תְּחִלָּתָהּ עִסָּה וְסוֹפָהּ סֻפְגָּנִים.</B> שֶׁבְּלִילָתָהּ עָבָה וְאַחַר כָּךְ מְטַגְּנִים אוֹתָהּ בְּשֶׁמֶן וּדְבַשׁ אוֹ מְבַשְּׁלָהּ בַּמַּיִם: <B>תְּחִלָּתָהּ סֻפְגָּנִין וְסוֹפָהּ עִסָּה.</B> בְּלִילָתָהּ רַכָּה, וְאוֹפֶה אוֹתָהּ בַּתַּנּוּר: <B>קְנוּבְקָאוֹת.</B> לֶחֶם שֶׁמַּחֲזִירִים אוֹתוֹ לְסָלְתּוֹ, וְעוֹשִׂים מִמֶּנּוּ מַאֲכָל לַתִּינוֹקוֹת: 

~ פרק א - משנה ו
<B>הַמְּעִסָּה.</B> קֶמַח עַל גַּבֵּי מַיִם רוֹתְחִים: <B>הַחֲלִיטָה.</B> מַיִם רוֹתְחִים עַל גַּבֵּי קֶמַח, וּמְפֹרָשׁ בַּגְּמָרָא דִּתְרֵי תַּנָּאֵי נִינְהוּ וּמִי שֶׁשָּׁנָה זוֹ לֹא שָׁנָה זוֹ, דְּתַנָּא אֶחָד תְּנָא מְעִסָּה וְהוּא הַדִּין חֲלִיטָה, וְסָבַר בֵּין מְעִסָּה בֵּין חֲלִיטָה בֵּית שַׁמַּאי פּוֹטְרִין וּבֵית הִלֵּל מְחַיְּבִין, וְאִידָךְ תַּנָּא, תְּנָא חֲלִיטָה וְהוּא הַדִּין מְעִסָּה, וְסָבַר בֵּין חֲלִיטָה בֵּין מְעִסָּה בֵּית שַׁמַּאי מְחַיְּבִים וּבֵית הִלֵּל פּוֹטְרִים. וּלְעִנְיַן פְּסַק הֲלָכָה בֵּין מְעִסָּה בֵּין חֲלִיטָה אִם נֶאֱפוֹת בַּתַּנּוּר חַיָּבוֹת בַּחַלָּה, וְאִם בַּמַּרְחֶשֶׁת אוֹ בַמַּחֲבַת וּבְכָל דָּבָר שֶׁהָאוּר עוֹבֶרֶת תַּחְתָּיו פְּטוּרוֹת מִן הַחַלָּה: <B>עֲשָׂאָן לְעַצְמוֹ.</B> לְצֹרֶךְ תּוֹדָתוֹ וּנְזִירוּתוֹ: <B>פָּטוּר.</B> כֵּיוָן דְּגִלְגְּלָן לְקַדְּשָׁן, דִּכְתִיב עֲרִיסוֹתֵיכֶם וְלֹא עִסַּת הֶקְדֵּשׁ: <B>לִמְכֹּר בַּשּׁוּק.</B> לִבְנֵי אָדָם שֶׁצְּרִיכִים לְחַלּוֹת תּוֹדָה וּרְקִיקֵי נָזִיר: <B>חַיָּב.</B> דְּכָל לַשּׁוּק אִימְלוֹכֵי מַמְלִיךְ, אִי מִזְבִּינְנָא מִזְבִּינְנָא, וְאִי לֹא, אָכִילְנָא לְהוּ אֲנָא: 

~ פרק א - משנה ז
<B>נַחְתּוֹם שֶׁעָשָׂה שְׂאֹר לְחַלֵּק.</B> וְיֵשׁ בּוֹ כְּדֵי חִיּוּב חַלָּה, אֶלָּא שֶׁדַּעְתּוֹ לְמָכְרוֹ לִבְנֵי אָדָם לְחַלְּקוֹ לְכַמָּה עִסּוֹת, וְאֵין בְּכָל חֵלֶק וְחֵלֶק כַּשִּׁעוּר: <B>חַיָּב בַּחַלָּה.</B> שֶׁדַּעְתּוֹ אִם לֹא יִמְצָא קוֹנִים שֶׁיַּעֲשֶׂנּוּ עִסָּה וְיֹאפֶה אוֹתָהּ כֻּלָּהּ כְּאַחַת: 

~ פרק א - משנה ח
<B>עִסַּת כְּלָבִים.</B> נַעֲשֵׂית מִקֶּמַח, וּמֻרְסָן הַרְבֵּה מְעֹרָב בָּהּ: <B>בִּזְמַן שֶׁהָרוֹעִים אוֹכְלִים מִמֶּנָּה.</B> שֶׁלֹּא נִתְעָרֵב בָּהּ מֻרְסָן כָּל כָּךְ: <B>חַיֶּבֶת בַּחַלָּה.</B> דְּכֵיוָן דְּחַזְיָא לָרוֹעִים לֶחֶם קָרִינַן בָּהּ: <B>וּמְעָרְבִין בָּהּ.</B> עֵרוּבֵי חֲצֵרוֹת, לְהוֹצִיא מִן הַבָּתִּים לֶחָצֵר {ט}: <B>וּמִשְׁתַּתְּפִין בָּהּ.</B> שִׁתּוּפֵי מְבוֹאוֹת, לְהוֹצִיא מִן הַחֲצֵרוֹת לַמָּבוֹי: <B>וּמְבָרְכִין עָלֶיהָ.</B> בִּרְכַּת הַמּוֹצִיא: <B>וּמְזַמְּנִין עָלֶיהָ.</B> שְׁלֹשָׁה שֶׁאָכְלוּ מִמֶּנָּה כְּאַחַת חַיָּבִים לְזַמֵּן: <B>וְנֶאֱפֵית בְּיוֹם טוֹב.</B> מִשּׁוּם חֵלֶק רוֹעִים: <B>וְאָדָם יוֹצֵא בָהּ יְדֵי חוֹבָתוֹ בְּפֶסַח.</B> לַיְלָה רִאשׁוֹנָה שֶׁחַיָּב לֶאֱכֹל כַּזַּיִת מַצָּה: <B>אֵינָהּ חַיֶּבֶת בַּחַלָּה.</B> דִּכְתִיב (בְּמִדְבָּר טו) רֵאשִׁית עֲרִיסוֹתֵיכֶם, שֶׁלָּכֶם חַיֶּבֶת וְלֹא שֶׁל חַיָּה {י}: <B>מִטַּמְּאָה טֻמְאַת אֳכָלִין.</B> כֵּיוָן דְּעַל יְדֵי הַדְּחַק נֶאֱכֶלֶת לָאָדָם, מִטַּמְּאָה, עַד שֶׁתִּפָּסֵל מִלֶּאֱכֹל לַכֶּלֶב: 

~ פרק א - משנה ט
<B>חַיָּבִין עֲלֵיהֶן מִיתָה.</B> זָר הָאוֹכְלָן מֵזִיד חַיָּב מִיתָה בִּידֵי שָׁמַיִם, דְּחַלָּה אִקַּרְיָא תְּרוּמָה, וּבִתְרוּמָה כְּתִיב (וַיִּקְרָא כב) וּמֵתוּ בוֹ כִּי יְחַלְּלֻהוּ: <B>וְחֹמֶשׁ.</B> הָאוֹכְלָן שׁוֹגֵג מְשַׁלֵּם קֶרֶן לַבְּעָלִים, וְחֹמֶשׁ לְכָל כֹּהֵן שֶׁיִּרְצֶה: <B>וַאֲסוּרִים לְזָרִים.</B> בְּחִנָּם הִיא שְׁנוּיָה, דְּכֵיוָן שֶׁחַיָּבִים הַזָּרִים עֲלֵיהֶם מִיתָה וְחֹמֶשׁ פְּשִׁיטָא דַאֲסוּרִים לְזָרִים. וּלְרַבִּי יוֹחָנָן דְּאָמַר חֲצִי שִׁעוּר מִדְּאוֹרַיְתָא, מָצִינַן לְמֵימַר דִּתְנָא אֲסוּרִים לְזָרִים לַחֲצִי שִׁעוּר שֶׁאֵין בּוֹ לֹא מִיתָה וְלֹא חֹמֶשׁ, אֲבָל אִסּוּרָא דְאוֹרַיְתָא מִיהָא אִיכָּא {יא}: <B>וְהֵן נִכְסֵי כֹהֵן.</B> שֶׁיָּכוֹל לְמָכְרָן וְלִקַּח בָּהֶן עֲבָדִים וְקַרְקָעוֹת וּבְהֵמָה טְמֵאָה: <B>וְעוֹלִין בְּאֶחָד וּמֵאָה.</B> אִם נִתְעָרְבוּ בְּמֵאָה שֶׁל חֻלִּין: <B>וּטְעוּנִים רְחִיצַת יָדַיִם.</B> הַבָּא לִגַּע בָּהֶן צָרִיךְ לִטֹּל יָדָיו תְּחִלָּה, שֶׁסְּתָם יָדַיִם פּוֹסְלוֹת אֶת הַתְּרוּמָה, וְאֶת הַחַלָּה, שֶׁאַף הִיא נִקְרֵאת תְּרוּמָה: <B>וְהַעֲרֵב שֶׁמֶשׁ.</B> טָמֵא שֶׁטָּבַל אֵינוֹ אוֹכֵל בַּתְּרוּמָה עַד שֶׁיַּעֲרִיב שִׁמְשׁוֹ, כְּדִכְתִיב (וַיִּקְרָא כב) וּבָא הַשֶּׁמֶשׁ וְטָהֵר וְאַחַר יֹאכַל מִן הַקָּדָשִׁים, וְהוּא הַדִּין לְחַלָּה: <B>וְאֵינָן נִטָּלִים מִן הַטָּהוֹר עַל הַטָּמֵא.</B> גְּזֵרָה שֶׁמָּא יִתְרֹם שֶׁלֹּא מִן הַמֻּקָּף, מִשּׁוּם דְּמִסְתְּפֵי שֶׁמָּא יִגַּע הַטָּמֵא בַּטָּהוֹר וִיטַמְּאֶנּוּ, וַאֲנַן בָּעִינַן שֶׁהַתּוֹרֵם יִתְרֹם מִן הַמֻּקָּף כְּדִתְנַן בְּסָמוּךְ: <B>וְאֵין נִטָּלִין אֶלָּא מִן הַמֻּקָּף.</B> גָּרְסִינַן, וּפֵרוּשׁ מֻקָּף קָרוֹב וְסָמוּךְ: <B>מִן הַדָּבָר הַגָּמוּר.</B> שֶׁנִּגְמְרָה מְלַאכְתָּן, וְחַלָּה מִשֶּׁתִּתְגַּלְגֵּל הָעִסָּה: <B>עַד שֶׁיְּשַׁיֵּר מִקְצָת.</B> דְּחַלָּה וּתְרוּמָה כְּתִיב בְּהוּ רֵאשִׁית, וּבָעִינַן שֶׁיְּהוּ שְׁיָרֵיהֶן נִכָּרִים {יב}: 

^ פרק ב

~ פרק ב - משנה א
<B>פֵּרוֹת חוּצָה לָאָרֶץ שֶׁנִּכְנְסוּ לָאֶרֶץ חַיָּבִין בַּחַלָּה.</B> דִּכְתִיב (בְּמִדְבָּר טו) אֶל הָאָרֶץ אֲשֶׁר אֲנִי מֵבִיא אֶתְכֶם שָׁמָּה, שָׁמָּה אַתֶּם חַיָּבִים בֵּין בְּפֵרוֹת הָאָרֶץ בֵּין בְּפֵרוֹת חוּצָה לָאָרֶץ: <B>מִכָּאן לְשָׁם.</B> מֵאֶרֶץ יִשְׂרָאֵל לְחוּץ לָאָרֶץ: <B>רַבִּי אֱלִיעֶזֶר מְחַיֵּב.</B> דִּכְתִיב (בְּמִדְבָּר טו) וְהָיָה בְאָכְלְכֶם מִלֶּחֶם הָאָרֶץ, בֵּין שֶׁאַתֶּם אוֹכְלִים אוֹתוֹ בָּאָרֶץ בֵּין שֶׁאַתֶּם אוֹכְלִים אוֹתוֹ בְּחוּץ לָאָרֶץ, הוֹאִיל וְלֶחֶם הָאָרֶץ הוּא, חַיָּב בַּחַלָּה: <B>וְרַבִּי עֲקִיבָא פּוֹטֵר.</B> דְּשָׁמָּה מַשְׁמַע לֵיהּ מִעוּטָא, שָׁמָּה אַתֶּם חַיָּבִים, וְאֵין אַתֶּם חַיָּבִים בְּחוּצָה לָאָרֶץ, אַף עַל פִּי שֶׁאַתֶּם אוֹכְלִים מִלֶּחֶם הָאָרֶץ. וַהֲלָכָה כְּרַבִּי עֲקִיבָא: 

~ פרק ב - משנה ב
<B>עֲפַר חוּץ לָאָרֶץ הַבָּא בִסְפִינָה לָאָרֶץ.</B> בִּסְפִינָה נְקוּבָה אַיְרֵי, וְרִגְבֵי הָאֲדָמָה סוֹתְמִין אֶת הַנֶּקֶב, שֶׁאֵין הַמַּיִם נִכְנָסִים בָּהּ: <B>חַיֶּבֶת בַּמַּעַשְׂרוֹת.</B> אִם זָרַע וְצָמְחוּ הַזְּרָעִים בֶּעָפָר שֶׁבְּתוֹךְ הַסְּפִינָה. וְאַף עַל פִּי שֶׁמֵּעֲפַר חוּץ לָאָרֶץ הוּא, הוֹאִיל וְהִיא נְקוּבָה הַזֶּרַע יוֹנֵק מִלַּחוּת עֲפָרָהּ שֶׁל אֶרֶץ יִשְׂרָאֵל: <B>אֵימָתַי בִּזְמַן שֶׁהַסְּפִינָה גוֹשֶׁשֶׁת.</B> נוֹגַעַת בְּגוּשֵׁי הֶעָפָר, כְּלוֹמַר שֶׁהִיא דְבוּקָה בָאָרֶץ: <B>עִסָּה שֶׁנִּלּוֹשָׁה בְמֵי פֵרוֹת חַיֶּבֶת בַּחַלָּה.</B> בַּיְרוּשַׁלְמִי מוֹכִיחַ קְצָת שֶׁאֵין הֲלָכָה כִּסְתָם מִשְׁנָה זוֹ, וְעִסָּה שֶׁנִּלּוֹשָׁה בְמֵי פֵרוֹת פְּטוּרָה מֵחַלָּה. הִלְכָּךְ אֵין לָלוּשׁ עִסָּה שֶׁיֶּשׁ בָּהּ שִׁעוּר חַלָּה בְּמֵי בֵיצִים אוֹ בְּמֵי פֵרוֹת לְבַדָּם בְּלֹא תַעֲרֹבֶת מַיִם, הוֹאִיל וְלֹא אִתְבָּרִיר הֲלָכָה אִי חַיֶּבֶת בַּחַלָּה אוֹ פְטוּרָה: <B>וְנֶאֱכֶלֶת בְּיָדַיִם מְסוֹאָבוֹת.</B> שֶׁאֵין אֹכֶל מֻכְשָׁר לְקַבֵּל טֻמְאָה עַד שֶׁיָּבֹאוּ עָלָיו מַיִם אוֹ אֶחָד מִשִּׁבְעָה מַשְׁקִין, [וּמַה] שֶּׁלֹּא הֻכְשַׁר לְקַבֵּל טֻמְאָה אֵין הַיָּדַיִם מְסוֹאָבוֹת פּוֹסְלוֹת אוֹתָהּ: 

~ פרק ב - משנה ג
<B>וְקוֹצָה חַלָּתָהּ עֲרוּמָה.</B> מַפְרֶשֶׁת חַלָּה וּמְבָרֶכֶת עַל הַפְרָשָׁתָהּ, וְהוּא שֶׁפָּנֶיהָ שֶׁל מַטָּה טוּחוֹת בַּקַּרְקַע וְכָל עֶרְוָתָהּ מְכֻסָּה. וְהָעֲגָבוֹת אֵין בָּהֵן מִשּׁוּם עֶרְוָה לְעִנְיַן בְּרָכָה. אֲבָל הָאִישׁ אֵינוֹ יָכוֹל לְבָרֵךְ עָרוֹם, שֶׁאִי אֶפְשָׁר לוֹ לְכַסּוֹת עֶרְוָתוֹ, שֶׁבּוֹלְטִים הַבֵּיצִים וְהַגִּיד: <B>מִי שֶׁאֵינוֹ יָכוֹל לַעֲשׂוֹת עִסָּתוֹ בְטָהֳרָה.</B> כְּגוֹן שֶׁהוּא טָמֵא, וְאֵין שָׁם אַרְבָּעִים סְאָה שֶׁיִּטְבֹּל בָּהֶן {ב}: <B>יַעֲשֶׂנָּה קַבִּין.</B> יַעֲשֶׂה כָּל עִסָּתוֹ קַב קַב, כְּדֵי שֶׁלֹּא תִתְחַיֵּב בַּחַלָּה וְיִצְטָרֵךְ לְהַפְרִישׁ בְּטֻמְאָה: <B>יַעֲשֶׂנָּה בְטֻמְאָה.</B> דְּהָכִי עָדִיף טְפֵי מִמַּה שֶּׁיִּפְטֹר עִסָּתוֹ מִן הַחַלָּה וְלֹא יִהְיֶה בָהּ חֵלֶק לַשֵּׁם {ג}. וְאֵין הֲלָכָה כְּרַבִּי עֲקִיבָא: 

~ פרק ב - משנה ד
<B>קַבִּים.</B> קַב קַב בִּפְנֵי עַצְמוֹ: <B>וְנָגְעוּ זֶה בָזֶה.</B> אֵין הַנְּגִיעָה מְצָרַפְתָּן לְהִתְחַיֵּב בַּחַלָּה: <B>עַד שֶׁיִּשּׁוֹכוּ.</B> שֶׁיִּתְדַּבְּקוּ זֶה בָזֶה כָּל כָּךְ שֶׁאִם בָּא לְהַפְרִידָם נִתְלָשׁ מִזּוֹ לָזוֹ: <B>אַף הָרוֹדֶה וְנוֹתֵן לַסַּל.</B> הָרוֹדֶה חַלּוֹת מִן הַתַּנּוּר לְאַחַר שֶׁנֶּאֱפוּ וְנוֹתְנָם בַּסַּל: <B>הַסַּל מְצָרְפָן לַחַלָּה.</B> וְאַף עַל פִּי שֶׁאֵין נוֹשְׁכוֹת. וַהֲלָכָה כְּרַבִּי אֱלִיעֶזֶר. וְהָא דְמַצְרְכֵי רַבָּנָן נְשִׁיכָה וְרַבִּי אֱלִיעֶזֶר נְגִיעָה, הַנֵּי מִילֵי לְצָרֵף שְׁנֵי עִסּוֹת יַחַד שֶׁאֵין בְּכָל אַחַת כַּשִּׁעוּר, אֲבָל לְעִנְיַן לִתְרֹם [מִן] הַמֻּקָּף אַף נְגִיעָה לֹא בָעֵי, רַק שֶׁיִּהְיוּ סְמוּכִים זֶה לָזֶה. וּבְשִׁלְהֵי פִּרְקִין דְּאָמַר רַבִּי אֱלִיעֶזֶר נוֹתֵן פָּחוֹת מִכַּבֵּיצָה בָּאֶמְצַע כְּדֵי לִתְרֹם מִן הַמֻּקָּף, אַלְמָא בָּעִינַן נְגִיעָה לְעִנְיַן מֻקָּף, טְהוֹרָה וּטְמֵאָה שָׁאנֵי, מִפְּנֵי שֶׁהוּא דָבָר שֶׁמַּקְפִּיד עַל תַּעֲרֻבְתּוֹ אֵין הַכְּלִי מְצָרֵף: 

~ פרק ב - משנה ה
<B>אֵינָהּ חַלָּה.</B> דְּרֵאשִׁית עֲרִיסוֹתֵיכֶם כְּתִיב: <B>וְגָזֵל בְּיַד כֹּהֵן.</B> וְצָרִיךְ לְהַחֲזִירָהּ לַבְּעָלִים, שֶׁאִם תִּשָּׁאֵר בְּיָדוֹ יִהְיֶה סָבוּר שֶׁעִסָּתוֹ פְטוּרָה {ה}: <B>הָעִסָּה עַצְמָהּ.</B> שֶׁהִפְרִישׁ חַלָּתָהּ קֶמַח חַיֶּבֶת בַּחַלָּה: <B>וְהַקֶּמַח.</B> שֶׁבָּא לְיַד כֹּהֵן בְּתוֹרַת חַלָּה: <B>אִם יֶשׁ בּוֹ כַשִּׁעוּר.</B> חֲמֵשֶׁת רְבָעִים קֶמַח, חַיֶּבֶת בַּחַלָּה: <B>וַאֲסוּרָה לְזָרִים.</B> כָּל הַקֶּמַח שֶׁבָּא לְיַד כֹּהֵן, וְחֻמְרָא בְּעַלְמָא הוּא, לְפִי שֶׁרָאוּ שֶׁבָּא לְיַד כֹּהֵן, שֶׁלֹּא יֹאמְרוּ רָאִינוּ זָר אוֹכֵל חַלּוֹת: <B>וּקְפָשָׁהּ זָקֵן זָר.</B> חֲטָפָהּ זָקֵן זָר וַאֲכָלָהּ: <B>קִלְקֵל לְעַצְמוֹ.</B> דַּאֲכָלָהּ וְאִיעֲנַשׁ: <B>וְתִקֵּן לַאֲחֵרִים.</B> שֶׁאֲחֵרִים אוֹכְלִין וְתוֹלִין בּוֹ, וּמוֹצְאִים פֶּתַח לְהַתִּיר, לְפִי שֶׁרָאוּהוּ שֶׁאָכַל: 

~ פרק ב - משנה ו
<B>חֲמֵשֶׁת רְבָעִים.</B> שֶׁל קַב חַיָּבִין בַּחַלָּה, דִּכְתִיב (בְּמִדְבָּר טו) רֵאשִׁית עֲרִיסוֹתֵיכֶם, וְעִסַּת מִדְבָּר הָיְתָה עֹמֶר לַגֻּלְגֹּלֶת, וְהָעֹמֶר עֲשִׂירִית הָאֵיפָה הוּא, הָאֵיפָה שָׁלֹשׁ סְאִין, וְהַסְּאָה שִׁשָּׁה קַבִּין, הֲרֵי שְׁמֹנָה עָשָׂר קַבִּין בְּאֵיפָה, וְהַקַּב אַרְבָּעָה לֻגִּין, הֲרֵי שִׁבְעִים וּשְׁנַיִם לֻגִּין. עֲשִׂירִית שִׁבְעִים שִׁבְעָה לֻגִּין, וַעֲשִׂירִית שְׁנֵי לֻגִּין הוּא בֵּיצָה וְחֹמֶשׁ בֵּיצָה, שֶׁהַלֹּג הוּא שִׁשָּׁה בֵיצִים. כְּשֶׁבָּאוּ לִירוּשָׁלַיִם וְהוֹסִיפוּ שְׁתוּת עַל הַמִּדּוֹת נִמְצָא שִׁשָּׁה לֻגִּין [הֵם] חֲמִשָּׁה, (וְלֹג הַשִּׁבְעָה) [וְלֹג הוּא] חֲמִשָּׁה בֵיצִים, שֶׁכָּל שִׁשָּׁה נַעֲשִׂים חֲמִשָּׁה, וּבֵיצָה וְחֹמֶשׁ בֵּיצָה נַעֲשֵׂית בֵּיצָה. נִמְצָא הָעֹמֶר שֶׁהָיָה בַמִּדְבָּר שִׁבְעָה לֻגִּים וּבֵיצָה וְחֹמֶשׁ בֵּיצָה, נַעֲשָׂה בִירוּשָׁלַיִם שִׁשָּׁה לֻגִּין. כְּשֶׁבָּאוּ לְצִפּוֹרִי וְהוֹסִיפוּ שְׁתוּת עַל הַמִּדּוֹת שֶׁל יְרוּשָׁלַיִם, נַעֲשׂוּ הַשִּׁשָּׁה לֻגִּין חֲמִשָּׁה. וְהַיְנוּ חֲמֵשֶׁת רְבָעִים קֶמַח. וְנִקְרְאוּ הַלֻּגִּין רְבָעִים, לְפִי שֶׁהַלֹּג הוּא רֹבַע הַקַּב, שֶׁהַקַּב אַרְבָּעָה לֻגִּין: <B>הֵן וּשְׂאוֹרָן.</B> הַשְּׂאֹר שֶׁנּוֹתְנִין לְתוֹכָן: <B>וְסֻבָּן.</B> הוּא הַדַּק: <B>מֻרְסָנָן.</B> הוּא הַגַּס. כֻּלָּן מִצְטָרְפִין עִם הַקֶּמַח לְהַשְׁלִים הַשִּׁעוּר, שֶׁכֵּן עָנִי אוֹכֵל פִּתּוֹ בְּעִסָּה מְעֹרֶבֶת עִם סֻבִּין וּמֻרְסָנָן: <B>נִטַּל מֻרְסָנָן מִתּוֹכָן וְחָזַר לְתוֹכָן הֲרֵי אֵלּוּ פְטוּרִים.</B> שֶׁאֵין דֶּרֶךְ עִסָּה לְהַחֲזִיר מֻרְסָן לְתוֹכָהּ לְאַחַר שֶׁנִּטַּל מִמֶּנָּה: 

~ פרק ב - משנה ז
<B>אֶחָד מֵעֶשְׂרִים וְאַרְבָּעָה.</B> לְפִי שֶׁבַּעַל הַבַּיִת עִסָּתוֹ מְעוּטָה, וּבְפָחוֹת מֵאֶחָד מֵעֶשְׂרִים וְאַרְבָּעָה אֵין בָּהּ כְּדֵי מַתָּנָה, וְהַתּוֹרָה אָמְרָה תִּתְּנוּ, שֶׁיְּהֵא בוֹ כְדֵי נְתִינָה: <B>וְהָעוֹשֶׂה לְמִשְׁתֵּה בְנוֹ.</B> אַף עַל פִּי שֶׁעוֹשֶׂה עִסָּה מְרֻבָּה לֹא פְּלוּג בְּעִסַּת בַּעַל הַבַּיִת: <B>נַחְתּוֹם הָעוֹשֶׂה לִמְכֹּר בַּשּׁוּק.</B> עִסָּתוֹ מְרֻבָּה, וּבְאֶחָד מֵאַרְבָּעִים וּשְׁמֹנָה יֵשׁ בָּהּ כְּדֵי מַתָּנָה: <B>וְכֵן הָאִשָּׁה הָעוֹשָׂה לִמְכֹּר.</B> אַף עַל פִּי שֶׁעִסָּתָהּ מְעוּטָה לֹא פְּלוּג בְּפַת הֶעָשׂוּי לִמְכֹּר: <B>נִטְמֵאת.</B> הוֹאִיל וְלִשְׂרֵפָה עוֹמֶדֶת, אֶחָד מֵאַרְבָּעִים וּשְׁמֹנָה: 

~ פרק ב - משנה ח
<B>נִטֶּלֶת מִן הַטָּהוֹר עַל הַטָּמֵא.</B> וְלֹא חַיְשִׁינַן שֶׁמָּא יִגְּעוּ זֶה בָזֶה: <B>נוֹטֵל כְּדֵי חַלָּה.</B> שִׁעוּר חַלָּה שֶׁצָּרִיךְ לִטֹּל מִן הַטָּהוֹר וְהַטָּמֵא, נוֹטֵל מֵאוֹתָהּ עִסָּה הַטְּהוֹרָה שֶׁלֹּא הוּרְמָה חַלָּתָהּ: <B>וְנוֹתֵן פָּחוֹת מִכַּבֵּיצָה בָּאֶמְצַע.</B> בֵּין הַטְּמֵאָה וְהַטְּהוֹרָה, דְּפָחוֹת מִכַּבֵּיצָה אֵינוֹ מְטַמֵּא {ח}, וּמַנִּיחַ הַחַלָּה עַל אוֹתוֹ פָּחוֹת מִכַּבֵּיצָה הַמְחַבֵּר בֵּין הַטְּמֵאָה וְהַטְּהוֹרָה, שֶׁאֵין הַחַלָּה מְקַבֶּלֶת טֻמְאָה בְּכָךְ: <B>כְּדֵי שֶׁיִּטֹּל מִן הַמֻּקָּף.</B> שֶׁתִּהְיֶה הַטְּמֵאָה מְחֻבֶּרֶת לַטְּהוֹרָה עַל יְדֵי אוֹתוֹ פָּחוֹת מִכַּבֵּיצָה, וּכְאִלּוּ הַטְּמֵאָה וּטְהוֹרָה עִסָּה אַחַת: <B>וַחֲכָמִים אוֹסְרִין.</B> לִטֹּל מִן הַטְּהוֹרָה עַל הַטְּמֵאָה, דְּחַיְשִׁינַן שֶׁמָּא יִגַּע זוֹ בָזוֹ, אֶלָּא נוֹטֵל מִן הַטָּהוֹר לְעַצְמוֹ וּמִן הַטָּמֵא לְעַצְמוֹ. וַהֲלָכָה כַּחֲכָמִים: 

^ פרק ג

~ פרק ג - משנה א
<B>אוֹכְלִין עֲרַאי עַד שֶׁתִּתְגַּלְגֵּל.</B> שֶׁתִּתְעָרֵב יָפֶה, לְפִי שֶׁאֵין שֵׁם עִסָּה עָלֶיהָ קֹדֶם גִּלְגּוּל: <B>וְתִטַּמְטֵם בַּשְּׂעוֹרִים.</B> לְפִי שֶׁעִסַּת הַשְּׂעוֹרִים מִתְפָּרֶדֶת וְאֵינָהּ מִתְעָרֶבֶת יָפֶה כְּעִסָּה שֶׁל חִטִּים, אֶלָּא מְטַמְטֵם בַּיָּד {ב}: <B>חַיָּב מִיתָה.</B> דְּנִגְמְרָה מְלַאכְתָּהּ, וְטֶבֶל הוּא בְּמִיתָה: <B>מַגְבַּהַת חַלָּתָהּ.</B> תַּקָּנַת חֲכָמִים הִיא בְּעִסָּה טְהוֹרָה לְמַהֵר לְהַפְרִישׁ חַלָּה בְּטָהֳרָה, שֶׁמָּא תִּטַּמֵּא הָעִסָּה, דְּעִקַּר מִצְוָה הִיא לְהַמְתִּין עַד אַחַר גְּמַר לִישָׁה: <B>וּבִלְבָד שֶׁיְּהֵא שָׁם חֲמֵשֶׁת רְבָעִים קֶמַח.</B> שֶׁנִּתְעָרְבוּ בְמַיִם, דִּבְפָחוֹת מֵהֶן לֹא הִגִּיעָה הָעִסָּה לִכְלַל חִיּוּב חַלָּה. וְאִית סְפָרִים דְּגָרְסֵי וּבִלְבָד שֶׁלֹּא יִהְיֶה שָׁם חֲמֵשֶׁת רְבָעִים קֶמַח, כְּלוֹמַר שֶׁלֹּא יִשָּׁאֲרוּ חֲמֵשֶׁת רְבָעִים קֶמַח שֶׁלֹּא נִתְעָרְבוּ בְמַיִם, דְּאִם נִשְׁאֲרוּ חֲמֵשֶׁת רְבָעִים לֹא נִפְטְרוּ בַּחַלָּה שֶׁהִפְרִישׁ קֹדֶם שֶׁנִּתְגַּלְגְּלוּ. וּבַיְרוּשַׁלְמִי מוֹכִיחַ שֶׁאִם אָמַר הֲרֵי זוֹ חַלָּה עַל הַשְּׂאֹר וְעַל הָעִסָּה, וְעַל הַקֶּמַח הַנִּשְׁאָר לִכְשֶׁתִּתְגַּלְגֵּל הָעִסָּה כֻלָּהּ תִּתְקַדֵּשׁ זוֹ שֶׁבְּיָדִי לְשֵׁם חַלָּה, הֲרֵי זֶה מֻתָּר {ג}. וְכֵן יְלַמֵּד אָדָם בְּתוֹךְ בֵּיתוֹ לַנָּשִׁים לוֹמַר כֵּן כְּשֶׁמַּפְרִישׁוֹת חַלָּה מִיָּד אַחַר גִּלְגּוּל הָעִסָּה קֹדֶם עֲרִיכַת הַלֶּחֶם: 

~ פרק ג - משנה ב
<B>נִדְמְעָה עִסָּתָהּ.</B> נִתְעָרֵב בָּהּ תְּרוּמָה בְּפָחוֹת מִמֵּאָה חֻלִּין: <B>מִשֶּׁגִּלְגְּלָה חַיֶּבֶת.</B> דְּכֵיוָן דְּנִתְחַיְּבָה בַחַלָּה כְּבָר, תּוּ לֹא פָקַע עַל יְדֵי דִמּוּעַ: <B>עַד שֶׁלֹּא גִלְגְּלָה תֵּעָשֶׂה בְטֻמְאָה.</B> כֵּיוָן דַּאֲפִלּוּ אִם תֵּעָשֶׂה בְטָהֳרָה אֵין הַכֹּהֵן רַשַּׁאי לְאָכְלָהּ {ה} מִפְּנֵי סָפֵק שֶׁנּוֹלַד בָּהּ, יָכוֹל לְטַמְּאוֹתָהּ מִיָּד קֹדֶם גִּלְגּוּל: <B>מִשֶּׁגִּלְגְּלָה תֵּעָשֶׂה בְטָהֳרָה.</B> אִם נוֹלַד בָּהּ סָפֵק לְאַחַר הַגִּלְגּוּל אָסוּר לְטַמְּאוֹתָהּ, דְּחֻלִּין הַטְּבוּלִים לְחַלָּה כְּחַלָּה דָּמוּ {ו}, וּתְרוּמָה תְּלוּיָה צְרִיכָה שִׁמּוּר {ז}: 

~ פרק ג - משנה ג
<B>עַד שֶׁלֹּא גִלְגְּלָה וּפְדָאַתָּהּ.</B> וּלְאַחַר שֶׁפְּדָאַתָּה גִּלְגְּלָה, חַיֶּבֶת, כֵּיוָן דְּבִשְׁעַת הַגִּלְגּוּל לֹא הָיְתָה הֶקְדֵּשׁ: <B>שֶׁבִּשְׁעַת חוֹבָתָהּ הָיְתָה פְטוּרָה.</B> דְּגִלְגּוּל הֶקְדֵּשׁ פּוֹטֵר, דִּכְתִיב עֲרִיסוֹתֵיכֶם, וְלֹא עִסַּת הֶקְדֵּשׁ {ח}: 

~ פרק ג - משנה ד
<B>עַד שֶׁלֹּא בָאוּ לְעוֹנַת הַמַּעַשְׂרוֹת.</B> כָּל אֶחָד כַּמִּשְׁפָּט הַמְפֹרָשׁ בְּפֶרֶק קַמָּא דְמַעַשְׂרוֹת: <B>וּגְמָרָן הַגִּזְבָּר.</B> שֶׁנִּגְמְרוּ בְּעוֹדָן תַּחַת יַד הַגִּזְבָּר: <B>שֶׁבִּשְׁעַת חוֹבָתָן הָיוּ פְטוּרִים.</B> דִּכְתִיב דְּגָנְךָ, וְלֹא דְּגַן הֶקְדֵּשׁ: 

~ פרק ג - משנה ה
<B>פְּטוּרָה מִן הַחַלָּה.</B> שֶׁאֵין גִּלְגּוּלוֹ שֶׁל יִשְׂרָאֵל מְחַיֵּב הָעִסָּה שֶׁל עוֹבֵד כּוֹכָבִים. וְכֵן עִסָּה שֶׁל יִשְׂרָאֵל אֵין גִּלְגּוּל הָעוֹבֵד כּוֹכָבִים פּוֹטַרְתָּהּ: <B>אִם אֵין בְּשֶׁל יִשְׂרָאֵל כְּשִׁעוּר.</B> שֶׁחַיָּבִין לְהַפְרִישׁ מִמֶּנָּה חַלָּה, שֶׁהֵן חֲמֵשֶׁת רְבָעִים: 

~ פרק ג - משנה ו
<B>סָפֵק חַיָּב.</B> מִשּׁוּם דַּהֲוֵי סְפֵק אִסּוּרָא, וּלְחֻמְרָא, וּמַפְרִישׁ חַלָּה וּמוֹכְרָהּ לַכֹּהֵן {י}: <B>וְאֵין חַיָּבִין עָלֶיהָ חֹמֶשׁ.</B> זָר הָאוֹכְלָהּ אֵינוֹ מְשַׁלֵּם אֶת הַחֹמֶשׁ, אֲבָל הַקֶּרֶן מְשַׁלֵּם, דְּתַשְׁלוּמֵי תְרוּמָה כַּפָּרָה נִינְהוּ, הִלְכָּךְ מַפְרִישׁ תַּשְׁלוּמִין, וּמְכַפְּרִים מִסָּפֵק, וּמוֹכְרָן לַכֹּהֵן: <B>אַחַר הַקְּרִימָה בַתַּנּוּר.</B> דְּסָבַר רַבִּי עֲקִיבָא אֵין גְּמַר מְלַאכְתָּהּ שֶׁל חַלָּה עַד שֶׁיִּקְרְמוּ פְנֵי הַפַּת בַּתַּנּוּר, וְזוֹ הִיא עוֹנָתָהּ לַחַלָּה, הִלְכָּךְ אִם נִתְגַּיֵּר קֹדֶם שֶׁיִּקְרְמוּ פְנֵי הַפַּת בַּתַּנּוּר, חַיָּב בַּחַלָּה. וְאֵין הֲלָכָה כְּרַבִּי עֲקִיבָא: 

~ פרק ג - משנה ז
<B>אֹרֶז.</B> לָאו מִין דָּגָן הוּא, וְכָל שֶׁאֵינוֹ מִין דָּגָן פָּטוּר מִן הַחַלָּה, וְאֵין אָדָם יוֹצֵא בוֹ יְדֵי חוֹבָתוֹ בְּפֶסַח: <B>אִם יֶשׁ בָּהּ טַעַם דָּגָן חַיָּב בַּחַלָּה.</B> וְאַף עַל גַּב דְּאֵין בַּדָּגָן כְּשִׁעוּר חַלָּה: 

~ פרק ג - משנה ח
<B>אִם יֶשׁ לוֹ פַרְנָסָה מִמָּקוֹם אַחֵר.</B> אִם יֶשׁ לוֹ קֶמַח אַחֵר חוּץ מֵעִסָּה זוֹ, מֵבִיא קֶמַח כְּשִׁעוּר שֶׁאִם יְצָרְפֶנּוּ לִשְׂאֹר זֶה שֶׁחַיָּב בַּחַלָּה יִהְיֶה בוֹ חֲמֵשֶׁת רְבָעִים שֶׁהוּא שִׁעוּר חַלָּה, וְלָשׁ עִסָּה וּמְעָרֵב עִם הָעִסָּה שֶׁיֶּשׁ בָּהּ הַשְּׂאֹר, וּמוֹצִיא מִמֶּנָּה כְּשִׁעוּר חַלָּה שֶׁצָּרִיךְ לְהַפְרִישׁ מֵחֲמֵשֶׁת רְבָעִים: <B>וְאִם לָאו.</B> שֶׁאֵין לוֹ קֶמַח, מוֹצִיא חַלָּה אֶחָד מֵעֶשְׂרִים וְאַרְבָּעָה עַל כָּל הָעִסָּה, דְּטֶבֶל אוֹסֵר בְּכָל שֶׁהוּא בְּמִינוֹ, וְנַעֲשֵׂית כֻּלָּהּ טְבוּלָה לְחַלָּה: 

~ פרק ג - משנה ט
<B>זֵיתֵי מָסִיק.</B> זֵיתִים שֶׁבַּעַל הַבַּיִת מְלַקֵּט. וּלְקִיטַת הַזֵּיתִים קְרוּיָה מְסִיקָה: <B>זֵיתֵי נִקּוּף.</B> זֵיתִים שֶׁעֲנִיִּים מְלַקְּטִים. כְּמָה דְאַתְּ אוֹמֵר (יְשַׁעְיָה יז) כְּנֹקֶף זַיִת שְׁנַיִם שְׁלֹשָׁה גַּרְגְּרִים, וְהֵם פְּטוּרִים מִן הַמַּעֲשֵׂר: <B>עִנְּבֵי בָצִיר.</B> שֶׁחַיָּבִים בַּמַּעֲשֵׂר: <B>עִם עִנְּבֵי עוֹלְלוֹת.</B> שֶׁפְּטוּרִים מִן הַמַּעֲשֵׂר: <B>אִם יֶשׁ לוֹ.</B> טֶבֶל אַחֵר כַּיּוֹצֵא בָזֶה, מוֹצִיא מִמֶּנּוּ לְפִי חֶשְׁבּוֹן כְּשִׁעוּר מַה שֶּׁצָּרִיךְ לְהוֹצִיא מִזֵּיתֵי מָסִיק אוֹ מֵעִנְבֵי בָצִיר שֶׁחַיָּבִים בַּמַּעֲשֵׂר: <B>וְאִם לָאו.</B> אִם אֵין לוֹ טֶבֶל אַחֵר, רוֹאִים אוֹתוֹ כְּאִלּוּ כֻּלּוֹ טֶבֶל, וּמוֹצִיא תְרוּמָה וּתְרוּמַת מַעֲשֵׂר עַל הַכֹּל: <B>וְהַשְּׁאָר מַעֲשֵׂר.</B> רִאשׁוֹן: <B>וּמַעֲשֵׂר שֵׁנִי.</B> אוֹ מַעְשַׂר עָנִי, אֵין מוֹצִיא אֶלָּא לְפִי חֶשְׁבּוֹן. וְלֹא שֶׁלֹּא יַפְרִישׁ אֶלָּא לְפִי חֶשְׁבּוֹן, דְּהָא אִי אֶפְשָׁר לְהַפְרִישׁ תְּרוּמַת מַעֲשֵׂר עַד שֶׁיַּפְרִישׁ תְּחִלָּה מַעֲשֵׂר עַל הַכֹּל, וְעוֹד אִי לֹא מַפְרִישׁ מַעֲשֵׂר עַל הַכֹּל הֲרֵי כָּל מַה שֶּׁמְּעַשֵּׂר יֵשׁ בָּהֶן חֻלִּין לְפִי חֶשְׁבּוֹן, וְנִמְצָא מַפְרִישׁ מִן הַפָּטוּר עַל הַחִיּוּב, אֶלָּא כָּל הַמַּעַשְׂרוֹת צָרִיךְ לְהַפְרִישׁ עַל הַכֹּל, אֲבָל אֵינוֹ צָרִיךְ לִתֵּן לַלֵּוִי וְלֶעָנִי אֶלָּא לְפִי חֶשְׁבּוֹן, וְהַשְּׁאָר מְעָרֵב עִם פֵּרוֹתָיו. וְכֵן מַעֲשֵׂר שֵׁנִי אֵינוֹ צָרִיךְ לִפְדּוֹת אֶלָּא לְפִי חֶשְׁבּוֹן, אֲבָל תְּרוּמָה וּתְרוּמַת מַעֲשֵׂר שֶׁהֵן בְּמִיתָה. כְּשֶׁמַּפְרִישׁ עַל הַכֹּל נִמְצְאוּ חֻלִּין שֶׁבָּהֶן מְדֻמָּעִין, וְצָרִיךְ שֶׁיִּתֵּן הַכֹּל לַכֹּהֵן {יג}: 

~ פרק ג - משנה י
<B>הַנּוֹטֵל שְׂאֹר מֵעִסַּת חִטִּין.</B> שֶׁלֹּא הוּרְמָה חַלָּתָהּ: <B>וְאִם לָאו פְּטוּרָה.</B> דְּאֵין הַטֶּבֶל אוֹסְרָהּ, כֵּיוָן דְּלֵיכָּא טַעַם: <B>אִם כֵּן לָמָּה אָמְרוּ הַטֶּבֶל אוֹסֵר בְּכָל שֶׁהוּא.</B> דְּאָמְרָן לְעֵיל כְּשֶׁאֵין לוֹ פַּרְנָסָה שֶׁמֵּבִיא עַל הַכֹּל. הַנֵּי מִילֵי בְּמִינוֹ, אֲבָל שֶׁלֹּא בְמִינוֹ כִּי הַאי דְחִטִּין בְּאֹרֶז, בְּנוֹתֵן טַעַם, דְּטַעֲמָא דְּטֶבֶל בְּכָל שֶׁהוּא, מִשּׁוּם דִּכְהֶתֵּרוֹ דְחִטָּה אַחַת פּוֹטֶרֶת אֶת הַכְּרִי {יד}, כָּךְ אִסּוּרוֹ, וְהַאי טַעֲמָא לֹא שַׁיָּךְ אֶלָּא מִין בְּמִינוֹ: 

^ פרק ד

~ פרק ד - משנה א
<B>שְׁתֵּי נָשִׁים.</B> אֲפִלּוּ הֵן מִמִּין אֶחָד פְּטוּרִים. וְאֵין נְשִׁיכָה וְצֵרוּף סַל מְצָרְפָן, כֵּיוָן שֶׁמַּקְפִּידוֹת. וַאֲפִלּוּ לָשׁוּ שְׁנֵי קַבִּין כְּאֶחָד, כֵּיוָן דְּסוֹפָן לֵחָלֵק פְּטוּרוֹת. וּסְתָם מַתְנִיתִין כְּבֵית הִלֵּל דְּאָמְרֵי קַבַּיִם לַחַלָּה, וְאֵינָהּ הֲלָכָה, דְּקַיְמָא לָן דַּחֲמִשָּׁה רְבָעִים הוּא שִׁעוּר חַלָּה: <B>וּבִזְמַן שֶׁהֵן שֶׁל אִשָּׁה אַחַת.</B> סְתָם אִשָּׁה אַחַת אֵינָהּ מַקְפֶּדֶת אִם הָעִסּוֹת נוֹגְעוֹת זוֹ בָזוֹ: <B>מִין בְּמִינוֹ חַיָּב.</B> בִּנְשִׁיכָה אוֹ בְצֵרוּף סַל: 

~ פרק ד - משנה ב
<B>הַחִטִּים אֵינָן מִצְטָרְפוֹת עִם הַכֹּל.</B> אִם הָיוּ שְׁתֵּי עִסּוֹת, אַחַת שֶׁל חִטִּים וְאַחַת שֶׁל מִין אַחֵר מֵחֲמֵשֶׁת הַמִּינִים, וְאֵין בְּאַחַת מֵהֶן שִׁעוּר חַלָּה, וְנוֹשְׁכוֹת זוֹ בָזוֹ: <B>הַשְּׂעוֹרִים מִצְטָרְפוֹת עִם הַכֹּל.</B> אַף עִם הַכֻּסְּמִין, וְאַף עַל גַּב דְּמִין חִטִּים הֵן, לָאו דַּוְקָא מִין חִטִּים אֶלָּא מִין שְׂעוֹרִים וְאַף מִין חִטִּים, וְהָכִי פָּרִישְׁנָא לַהּ בְּרֵישׁ פֶּרֶק קַמָּא: <B>שְׁאָר הַמִּינִים מִצְטָרְפִין זֶה עִם זֶה.</B> כְּגוֹן כֻּסְּמִין וְשִׁבֹּלֶת שׁוּעָל וְשִׁיפוֹן. וַהֲלָכָה כְּרַבִּי יוֹחָנָן בֶּן נוּרִי: 

~ פרק ד - משנה ג
<B>שְׁנֵי קַבִּין.</B> שֶׁל אֶחָד מֵחֲמֵשֶׁת הַמִּינִים שֶׁחַיָּבִין בַּחַלָּה: <B>וְקַב אֹרֶז אוֹ תְרוּמָה.</B> שֶׁאֵין חַיָּבִין בַּחַלָּה, בָּאֶמְצַע: <B>אֵין מִצְטָרְפִין.</B> לְהִתְחַיֵּב בַּחַלָּה: 

~ פרק ד - משנה ד
<B>יִטֹּל מִן הָאֶמְצַע.</B> מִמָּקוֹם שֶׁנּוֹשְׁכִין זֶה אֶת זֶה, נִמְצָא מַפְרִישׁ מִשְּׁתֵּיהֶן: <B>וַחֲכָמִים אוֹסְרִים.</B> שֶׁהָרוֹאֶה סָבוּר שֶׁמֻּתָּר לִתְרֹם וּלְעַשֵּׂר מִן הֶחָדָשׁ עַל הַיָּשָׁן וּמִן הַיָּשָׁן עַל הֶחָדָשׁ {ג}. וַהֲלָכָה כַּחֲכָמִים: <B>מִן הַקַּב.</B> שֶׁאֵין בּוֹ שִׁעוּר חַלָּה: <B>רַבִּי עֲקִיבָא אוֹמֵר חַלָּה.</B> וְהוּא שֶׁהִשְׁלִים {ד} עַל הָעִסָּה אַחַר כֵּן כְּשִׁעוּר חַלָּה, דְּכֵיוָן שֶׁנִּשְׁלַם הַשִּׁעוּר הַוְיָא חַלָּה לְמַפְרֵעַ: <B>אֵינָהּ חַלָּה.</B> כֵּיוָן שֶׁבְּשָׁעָה שֶׁהִפְרִישָׁהּ הָיְתָה הָעִסָּה פְּטוּרָה. וַהֲלָכָה כַּחֲכָמִים: 

~ פרק ד - משנה ה
<B>רַבִּי עֲקִיבָא פוֹטֵר.</B> וְאַזְדָא לְטַעֲמֵיהּ דְּהַדְרָא וְהַוְיָא חַלָּה לְמַפְרֵעַ: <B>נִמְצָא חֻמְרוֹ קֻלּוֹ.</B> חֻמְרוֹ שֶׁל רַבִּי עֲקִיבָא דְּאָמַר לְעֵיל בְּנוֹטֵל חַלָּה מִקַּב דְּהַוְיָא חַלָּה וְקִדְּשָׁהּ, גּוֹרֵם לוֹ לְהָקֵל וְלִפְטֹר בִּשְׁנֵי קַבִּים שֶׁנִּטְּלָה חַלָּתוֹ שֶׁל זֶה בִּפְנֵי עַצְמוֹ וְשֶׁל זֶה בִּפְנֵי עַצְמוֹ: 

~ פרק ד - משנה ו
<B>נוֹטֵל אָדָם כְּדֵי חַלָּה וְכוּ'.</B> הָרוֹצֶה לָלוּשׁ כַּמָּה עִסּוֹת שֶׁל דְּמַאי טָמֵא, יָכוֹל לִקְבֹּעַ חַלָּתָן מֵעִסָּה טְהוֹרָה שֶׁלֹּא הוּרְמָה חַלָּתָהּ, וְשֶׁתִּהְיֶה זֹאת הָעִסָּה הַטְּהוֹרָה קְבוּעָה לְחַלָּה עַל כָּל עִסּוֹת שֶׁיָּלוּשׁ מִן הַדְּמַאי הַטָּמֵא: <B>עַד שֶׁתִּסָּרֵחַ.</B> עִסָּה זוֹ וְלֹא תִהְיֶה רְאוּיָה לְמַאֲכַל אָדָם. שֶׁבַּדְּמַאי הֵקֵלּוּ לִתְרֹם מִן הַטָּהוֹר עַל הַטָּמֵא וְשֶׁלֹּא מִן הַמֻּקָּף, וְהֵקֵלּוּ נַמִּי לִתְרֹם מִן הָרַע עַל הַיָּפֶה. וְחַלַּת דְּמַאי הַיְנוּ הַלּוֹקֵחַ תְּבוּאָה מֵעַם הָאָרֶץ וּמַאֲכִילָהּ לָעֲנִיִּים וְלָאַכְסַנְיָא, כְּדִתְנַן מַאֲכִילִין אֶת הָעֲנִיִּים דְּמַאי וְאֶת הָאַכְסַנְיָא דְּמַאי. וְחַלָּה שֶׁמַּפְרִישִׁים מִמֶּנָּה הִיא חַלַּת דְּמַאי {ה}: 

~ פרק ד - משנה ז
<B>בְּסוּרְיָא.</B> אֲרָצוֹת שֶׁכָּבַשׁ דָּוִד, וְאֵינָהּ קְדוֹשָׁה כִּקְדֻשַּׁת אֶרֶץ יִשְׂרָאֵל {ו}: <B>רַבִּי אֱלִיעֶזֶר מְחַיֵּב וְכוּ'.</B> קָסָבַר עָשׂוּ סוּרְיָא כְּאֶרֶץ יִשְׂרָאֵל לְעִנְיַן מַעַשְׂרוֹת וּשְׁבִיעִית: <B>וְרַבָּן גַּמְלִיאֵל פּוֹטֵר.</B> דְּסָבַר לֹא עָשׂוּ סוּרְיָא כְּאֶרֶץ יִשְׂרָאֵל, וְאֵינוֹ חַיָּב בַּמַּעַשְׂרוֹת בְּסוּרְיָא אֶלָּא בִּזְמַן שֶׁהַקַּרְקַע שֶׁל יִשְׂרָאֵל וְאֵין לְעוֹבֵד כּוֹכָבִים חֵלֶק בּוֹ: <B>רַבָּן גַּמְלִיאֵל אוֹמֵר שְׁתֵּי חַלּוֹת בְּסוּרְיָא.</B> כְּדֶרֶךְ שֶׁמַּפְרִישִׁים שְׁתֵּי חַלּוֹת בְּחוּצָה לָאָרֶץ, הָאַחַת נִשְׂרֶפֶת מִפְּנֵי שֶׁהִיא טְמֵאָה בְּטֻמְאַת אֶרֶץ הָעַמִּים {ז}, וְהַשֵּׁנִית תִּנָּתֵן לַכֹּהֵן כְּדֵי שֶׁלֹּא תִשְׁתַּכַּח תּוֹרַת חַלָּה מִיִּשְׂרָאֵל: <B>וְרַבִּי אֱלִיעֶזֶר אוֹמֵר חַלָּה אֶחָת.</B> רַבִּי אֱלִיעֶזֶר לְטַעֲמֵיהּ דְּאָמַר עָשׂוּ סוּרְיָא כְּאֶרֶץ יִשְׂרָאֵל וְאֵין עֲפָרָהּ מְטַמֵּא כַּעֲפַר אֶרֶץ הָעַמִּים, הִלְכָּךְ חַלָּה אַחַת וְתוּ לֹא: <B>אָחֲזוּ קֻלּוֹ שֶׁל רַבָּן גַּמְלִיאֵל.</B> דְּפוֹטֵר סוּרְיָא מִמַּעַשְׂרוֹת וּשְׁבִיעִית: <B>וְקֻלּוֹ שֶׁל רַבִּי אֱלִיעֶזֶר.</B> דְּאוֹמֵר בְּסוּרְיָא חַלָּה אֶחָת. וַאֲנַן קַיְמָא לָן שֶׁהָעוֹשֶׂה כְּקֻלֵּי דְמַר וּכְקֻלֵּי דְמַר רָשָׁע, הִלְכָּךְ חָזְרוּ לַעֲשׂוֹת כְּרַבָּן גַּמְלִיאֵל בִּשְׁתֵּי דְרָכִים, שֶׁאֵין סוּרְיָא כְּאֶרֶץ יִשְׂרָאֵל לֹא לְעִנְיַן מַעַשְׂרוֹת וּשְׁבִיעִית כְּשֶׁיֵּשׁ לְעוֹבֵד כּוֹכָבִים חֵלֶק בַּקַּרְקַע, וְלֹא לְעִנְיַן חַלָּה. וְכֵן הֲלָכָה: 

~ פרק ד - משנה ח
<B>שָׁלֹשׁ אֲרָצוֹת.</B> חֲלוּקוֹת בְּדִין חַלָּה: <B>מֵאֶרֶץ יִשְׂרָאֵל וְעַד כְּזִיב.</B> כְּלוֹמַר כָּל אֶרֶץ יִשְׂרָאֵל עַד כְּזִיב, שֶׁהִיא רְצוּעָה הַיּוֹצְאָה מֵעַכּוֹ לְצַד צָפוֹן, וּכְבָשׁוּהָ עוֹלֵי בָבֶל וְקָדְשָׁה קְדֻשָּׁה שְׁנִיָּה: <B>מַפְרִישִׁים חַלָּה אֶחָת.</B> וְנִתֶּנֶת לַכֹּהֵן וְאוֹכְלָהּ בְּטָהֳרָה: <B>מִכְּזִיב וְעַד הַנָּהָר.</B> לְצַד מִזְרָח וּמִכְּזִיב וְעַד אֲמָנָה לְצַד מַעֲרָב. וְאֵינָהּ אֶרֶץ יִשְׂרָאֵל מַמָּשׁ, לְפִי שֶׁכְּבָשׁוּהָ עוֹלֵי מִצְרָיִם וְלֹא כְבָשׁוּהָ עוֹלֵי בָבֶל, וּקְדֻשָּׁה רִאשׁוֹנָה לֹא קָדְשָׁה לֶעָתִיד לָבֹא: <B>מַפְרִישִׁין שְׁתֵּי חַלּוֹת.</B> הָרִאשׁוֹנָה נִשְׂרֶפֶת לְפִי שֶׁהִיא טְמֵאָה בְּטֻמְאַת אֶרֶץ הָעַמִּים, כֵּיוָן שֶׁלֹּא כְבָשׁוּהָ עוֹלֵי בָבֶל, וְהַשְּׁנִיָּה נֶאֱכֶלֶת לְפִי שֶׁאֵין טֻמְאַת הַחַלָּה הָרִאשׁוֹנָה מְפֻרְסֶמֶת {ט}, שֶׁהֲרֵי אֵינָהּ אֶרֶץ הָעַמִּים גְּמוּרָה. וְאִם לֹא הָיוּ מַפְרִישִׁין חַלָּה שְׁנִיָּה הַנֶּאֱכֶלֶת יֹאמְרוּ תְּרוּמָה טְהוֹרָה נִשְׂרֶפֶת, אֲבָל כְּשֶׁמַּפְרִישִׁין חַלָּה שְׁנִיָּה וְנֶאֱכֶלֶת הָרוֹאֶה נוֹתֵן עַל לִבּוֹ לְהָבִין טַעַם הַדָּבָר, אוֹ שׁוֹאֵל לַחֲכָמִים וְאוֹמְרִים לוֹ: <B>שֶׁל אוּר יֶשׁ לָהּ שִׁעוּר.</B> מִפְּנֵי שֶׁזֹּאת הָאָרֶץ הָיְתָה קְדוֹשָׁה כְּבָר, נִרְאֵית חַלָּתָהּ כְּשֶׁל תּוֹרָה {י}, הִלְכָּךְ יַפְרִישׁ כַּשִּׁעוּר שֶׁמַּפְרִישִׁים מֵעִסָּה טְמֵאָה, אֶחָד מֵעֶשְׂרִים וְאַרְבָּעָה אוֹ מֵאַרְבָּעִים וּשְׁמֹנָה {יא}: <B>וְשֶׁל כֹּהֵן אֵין לָהּ שִׁעוּר.</B> לְפִי שֶׁהִיא מִדִּבְרֵי סוֹפְרִים: <B>מִן הַנָּהָר וּמִן אֲמָנָה וְלִפְנִים.</B> כְּלוֹמַר מִתְּחִלַּת הַנָּהָר וְלִפְנִים מִמֶּנָּה, וְכֵן מִתְּחִלַּת אֲמָנָה וְלִפְנִים מִמֶּנּוּ, חוּצָה לָאָרֶץ מַמָּשׁ, וּמַפְרִישִׁין שְׁתֵּי חַלּוֹת וּשְׁתֵּיהֶן מִדִּבְרֵי סוֹפְרִים: <B>אַחַת לָאוּר.</B> שֶׁהִיא טְמֵאָה בְּטֻמְאַת אֶרֶץ הָעַמִּים מַמָּשׁ: <B>וְאַחַת לַכֹּהֵן.</B> כְּדֵי שֶׁלֹּא תִשְׁתַּכַּח תּוֹרַת חַלָּה שֶׁנִּתֶּנֶת לַכֹּהֵן: <B>שֶׁל אוּר אֵין לָהּ שִׁעוּר.</B> הוֹאִיל וּשְׁתֵּיהֶן מִדִּבְרֵי סוֹפְרִים, מוּטָב לְהַרְבּוֹת בְּאוֹתָהּ שֶׁנּוֹתְנִין לַכֹּהֵן שֶׁנֶּאֱכֶלֶת וְלֹא בַנִּשְׂרֶפֶת: <B>וּטְבוּל יוֹם אוֹכְלָהּ.</B> לְחַלַּת הָאוּר שֶׁל חוּץ יִשְׂרָאֵל. וּטְבוּל יוֹם דְּקָאָמַר הָכָא הוּא כֹּהֵן שֶׁטָּבַל לְקֶרְיוֹ, שֶׁאֵין חַלַּת הָאוּר שֶׁל חוּץ יִשְׂרָאֵל אֲסוּרָה אֶלָּא לְמִי שֶׁטֻּמְאָה יוֹצְאָה עָלָיו מִגּוּפוֹ, אֲבָל טָמֵא בִשְׁאָר טֻמְאוֹת מֻתָּר בָּהּ. הִלְכָּךְ בְּחוּץ לָאָרֶץ הֵיכָא דְאִיכָּא כֹּהֵן קָטָן שֶׁלֹּא רָאָה קֶרִי מִיָּמָיו אוֹ כֹּהֵן גָּדוֹל בַּשָּׁנִים שֶׁטָּבַל לְקֶרְיוֹ, מַפְרִישׁ חַלָּה אַחַת בִּלְבָד וְנוֹתְנָהּ לַכֹּהֵן. וְאִי לֵיכָּא כֹּהֵן קָטָן אוֹ כֹּהֵן גָּדוֹל שֶׁטָּבַל לְקֶרְיוֹ וְאִיכָּא כֹּהֵן בַּעַל קֶרִי, מַפְרִישׁ שְׁתֵּי חַלּוֹת, אַחַת לָאוּר וְאֵין לָהּ שִׁעוּר, וְאַחַת לַכֹּהֵן וְיֶשׁ לָהּ שִׁעוּר, אֶחָד מֵאַרְבָּעִים וּשְׁמֹנָה, כְּדִין כָּל עִסָּה שֶׁנִּטְמְאָה בְאֹנֶס, דְּטֻמְאַת אֶרֶץ הָעַמִּים טֻמְאַת אֹנֶס הִיא, וְאוֹכְלָהּ הַכֹּהֵן בְּקֶרְיוֹ, כְּדֵי שֶׁלֹּא תִשְׁתַּכַּח תּוֹרַת חַלָּה מִיִּשְׂרָאֵל: <B>אֵינוֹ צָרִיךְ טְבִילָה.</B> וּבַעַל קֶרִי מֻתָּר בְּחַלַּת חוּץ יִשְׂרָאֵל. וְאֵין הֲלָכָה כְּרַבִּי יוֹסֵי: <B>וַאֲסוּרָה לַזָּבִים וְלַזָּבוֹת.</B> רַבָּנָן קָאָמְרֵי לַהּ, דְּאִלּוּ לְרַבִּי יוֹסֵי שַׁרְיָא לַזָּבִים וְלַזָּבוֹת כִּי הֵיכִי דְשַׁרְיָא לְבַעַל קֶרִי {יג}: <B>וְנֶאֱכֶלֶת עִם הַזָּר עַל הַשֻּׁלְחָן.</B> דְּלֹא גָזְרִינַן הַעֲלָאָה אָטוּ אֲכִילָה: <B>וְנִתֶּנֶת לְכָל כֹּהֵן.</B> בֵּין לְכֹהֵן חָבֵר בֵּין לְכֹהֵן עַם הָאָרֶץ, כָּךְ פֵּרֵשׁ רַמְבַּ"ם. וְאֵין שִׁיטַת הַגְּמָרָא מוֹכַחַת כֵּן, אֶלָּא בֵּין לְכֹהֵן שֶׁאוֹכֵל חֻלָּיו בְּטָהֳרָה, בֵּין לְכֹהֵן שֶׁאֵינוֹ אוֹכֵל חֻלָּיו בְּטָהֳרָה, אֲבָל לְעַם הָאָרֶץ אֵין נוֹתְנִין שׁוּם מַתָּנָה מִמַּתְּנוֹת כְּהֻנָּה דִּכְתִיב (דִּבְרֵי הַיָּמִים ב לא) לָתֵת מְנָת הַכֹּהֲנִים וְהַלְוִיִּם לְמַעַן יֶחֶזְקוּ בְּתוֹרַת ה', אֵין נוֹתְנִין מָנָה אֶלָּא לְכֹהֲנִים הַמַּחֲזִיקִים בְּתוֹרַת ה' {יד}. וְכֵן הָא דִתְנַן לְקַמָּן אֵלּוּ נִתָּנִין לְכָל כֹּהֵן, לָאו לְכֹהֵן עַם הָאָרֶץ, אֶלָּא לְכָל כֹּהֵן אַף עַל פִּי שֶׁאֵינוֹ אוֹכֵל חֻלָּיו בְּטָהֳרָה: 

~ פרק ד - משנה ט
<B>הַחֲרָמִים.</B> לַכֹּהֲנִים כְּדִכְתִיב (בְּמִדְבָּר יח) כָּל חֵרֶם בְּיִשְׂרָאֵל לְךָ יִהְיֶה: <B>וְהַבְּכוֹרוֹת.</B> אִי תָּם הוּא הֲרֵי זֶה קָדְשֵׁי מִקְדָּשׁ, וְאִי בַעַל מוּם הוּא כְּתִיב (דְּבָרִים יב) הַטָּמֵא וְהַטָּהוֹר יֹאכְלֶנּוּ: <B>וּפִדְיוֹן פֶּטֶר חֲמוֹר.</B> פּוֹדֵהוּ בְשֶׂה וְאֵין בּוֹ קְדֻשָּׁה: <B>רֵאשִׁית הַגֵּז.</B> דִּכְתִיב (שָׁם יח) וְרֵאשִׁית גֵּז צֹאנְךָ תִּתֶּן לוֹ: <B>וְשֶׁמֶן שְׂרֵפָה.</B> שֶׁמֶן תְּרוּמָה שֶׁנִּטְמָא: <B>וְקָדְשֵׁי מִקְדָּשׁ.</B> דְּלֹא אָסְרוּ לָתֵת לְכֹהֵן שֶׁאֵינוֹ נִזְהָר מִטֻּמְאָה אֶלָּא דָבָר שֶׁיֶּשׁ בּוֹ אִסּוּר טֻמְאָה בַּגְּבוּלִין, כְּגוֹן תְּרוּמָה וּתְרוּמַת מַעֲשֵׂר וְחַלָּה, אֲבָל קָדְשֵׁי מִקְדָּשׁ וּבִכּוּרִים שֶׁמְּבִיאִין אוֹתָם לָעֲזָרָה, לֹא חָשְׁשׁוּ, דְּטִהוּרֵי מְטַהֵר נַפְשֵׁיהּ: <B>רַבִּי יְהוּדָה אוֹסֵר בַּבִּכּוּרִים.</B> דְּחָיֵשׁ דִּלְמָא לֹא מִזְדָּהֵר בְּהוּ, הוֹאִיל וְאֵין עוֹשִׂין בָּהֶן עֲבוֹדָה. וְאֵין הֲלָכָה כְּרַבִּי יְהוּדָה: <B>רַבִּי עֲקִיבָא מַתִּיר.</B> רַבִּי עֲקִיבָא לְטַעֲמֵיהּ, דְּאָמַר בְּפֶרֶק שֵׁנִי דְמַעֲשֵׂר שֵׁנִי דְּכַרְשִׁינִין כָּל מַעֲשֵׂיהֶן בְּטֻמְאָה, דְּלֹא חֲשִׁיבֵי אֹכֶל: <B>וַחֲכָמִים אוֹסְרִים.</B> דַּחֲשִׁיבֵי לְהוּ אֹכֶל הוֹאִיל וְהֵן נֶאֱכָלִין בִּשְׁנוֹת רְעָבוֹן. וַהֲלָכָה כַּחֲכָמִים: 

~ פרק ד - משנה י
<B>מִבֵּיתָר.</B> שֵׁם מָקוֹם בְּחוּץ לָאָרֶץ: <B>וְלֹא קִבְּלוּ מִמֶּנּוּ.</B> דִּלְאָכְלָן אִי אֶפְשָׁר שֶׁהֲרֵי נִטְמְאוּ בְאֶרֶץ הָעַמִּים. וּלְשָׂרְפָן אִי אֶפְשָׁר לְפִי שֶׁאֵין טֻמְאָה זוֹ יְדוּעָה {טו}, שֶׁמָּא יֹאמְרוּ רָאִינוּ תְרוּמָה טְהוֹרָה נִשְׂרֶפֶת, לְהַחֲזִירָן לִמְקוֹמָן אִי אֶפְשָׁר שֶׁלֹּא יֹאמְרוּ תְּרוּמָה יוֹצְאָה מֵאֶרֶץ יִשְׂרָאֵל לְחוּץ לָאָרֶץ, אֶלָּא מַנִּיחָן עַד עֶרֶב פֶּסַח וְשׂוֹרְפָן: <B>וְחַג הַקָּצִיר בִּכּוּרֵי מַעֲשֶׂיךָ.</B> דִּשְׁתֵּי הַלֶּחֶם אִקְרוּ בִּכּוּרִים, וּמַתִּירִין אֶת הֶחָדָשׁ בַּמִּקְדָּשׁ: 

~ פרק ד - משנה יא
<B>הֶעֱלָה בְכוֹרוֹת מִבָּבֶל וְלֹא קִבְּלוּ מִמֶּנּוּ.</B> דִּכְתִיב (דְּבָרִים יד) וְאָכַלְתָּ לִפְנֵי ה' אֱלֹהֶיךָ מַעְשַׂר דְּגָנְךָ תִּירֹשְׁךָ וְיִצְהָרֶךָ וּבְכֹרֹת בְּקָרְךָ וְצֹאנֶךָ, מִמָּקוֹם שֶׁאַתָּה מֵבִיא מַעְשַׂר דָּגָן אַתָּה מֵבִיא בְּכוֹרוֹת, מִחוּץ לָאָרֶץ שֶׁאִי אַתָּה מֵבִיא מַעְשַׂר דָּגָן אֵין אַתָּה מֵבִיא בְּכוֹרוֹת: <B>הֵבִיא בִכּוּרִים יַיִן וְשֶׁמֶן וְלֹא קִבְּלוּ מִמֶּנּוּ.</B> לְפִי שֶׁלֹּא בְצָרוּם מִתְּחִלָּה לְכָךְ, דְּאִלּוּ בְצָרוּם מִתְּחִלָּה לְכָךְ שָׁרֵי, דְּהָכִי תְנַן פֶּרֶק בַּתְרָא דִתְרוּמוֹת, אֵין מְבִיאִין בִּכּוּרִים מַשְׁקֶה אֶלָּא הַיּוֹצֵא מִן הַזֵּיתִים וַעֲנָבִים בִּלְבָד: <B>פֶּסַח קָטָן.</B> פֶּסַח שֵׁנִי. וּבָנָיו קְטַנִּים הָיוּ, וּבְפֶסַח רִאשׁוֹן בִּלְבָד הֵן חַיָּבִים, שֶׁהַכֹּל חַיָּבִים בִּרְאִיָּה כְּדִכְתִיב (שְׁמוֹת כג) יֵרָאֶה כָל זְכוּרְךָ, אֲבָל לֹא בְּפֶסַח שֵׁנִי: <B>מֵאַפַּמְיָא.</B> גָּרְסִינַן, וְהוּא שֵׁם מָקוֹם בְּסוּרְיָא: <B>כְּקוֹנֶה בְּפַרְוָרֵי יְרוּשָׁלַיִם.</B> מִגְרְשֵׁי יְרוּשָׁלַיִם וּכְפָרִים שֶׁסְּבִיבוֹתֶיהָ. תַּרְגּוּם מִגְרָשֶׁיהָ פַרְוָהָא: 
