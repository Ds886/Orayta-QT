&UniqueId=1287&LastLevelIndex=2&CosmeticsType=#rnft=2#dii=1#is2=16#is3=22#ip2=<BR><img  alt=''''  src='..\pics\dot.bmp''>_nbsp#ip3=<P>#ix2=_nbsp_nbsp#irfb2=1#irfb3=1#sil=3#bs2=20#bs3=30#sp3=2#pr2=<BR>#pr3=<HR><BR>#pr4=<BR><HR><BR>&TextSource=הרב יעקב ישראל לוגאסי שליט''א

$ שובי נפשי
הרב יעקב ישראל לוגאסי שליט''א
<HR>
פְּרָקִים לְהִתְמוֹדְדוּת בְּמִשְׁקָעֵי הַנֶּפֶשׁ וְהַדְּרָכִים לַהֲשָׁבַת הַמְּנוּחָה וְהַשַּׁלְוָה, עֵצוֹת לְחִלּוּץ מְצוּקַת הַרְגָּשׁוֹת אַשְׁמָה מֵחֲמַת מֶחְדַּל עֲשִׂיַּת הַחוֹבוֹת הַמֻּטָּלוֹת, וּמֵחֲמַת הַטָּעֻיּוֹת הַשּׁוֹנוֹת שֶׁחָלְפוּ בְּמַהֲלַךְ חֲצִיַּת גֶּשֶׁר הַחַיִּים.



@ מָבוֹא

בְּסִפְרִי ''דּוֹר הַתְּמוּרוֹת'' הֶאֱרַכְתִּי בס''ד לְבָאֵר אֶת אָפְיָנִיּוּת הָעֲבוֹדָה הַמֻּטֶּלֶת עָלֵינוּ בִּתְקוּפַת עִקְבְתָא דִּמְשִׁיחָא, ע''פ מְשָׁלוֹ שֶׁל הגה''ק מֵאוֹזֶ'רוֹב לְמֶלֶךְ שֶׁרָצָה לְהַשְׁלִים אֶת כִּתְרוֹ בְּמִגְוַן הַיַּהֲלוֹמִים הַקַּיָּמִים בָּעוֹלָם, וֶהֱיוֹת וְחֶלְקָם נִמְצָאִים בְּמַעֲמַקֵּי הַיָּם וּבְמִכְרוֹת מְסֻכָּנִים נֶאֱלַץ לְגַיֵּס לַעֲבוֹדָה זוֹ אֶת ''אֲסִירֵי עוֹלָם'' הַיּוֹשְׁבִים בְּבֵית כִּלְאוֹ בְּהַבְטָחַת הִזְדַּמְּנוּת ''שִׁחְרוּר''.

הִתְגַּיַּסְנוּ אָנוּ, וְלָמָּה דַּוְקָא אָנוּ? זֹאת מִסִּבּוֹת הַנִּסְתָּרוֹת לְאֵ-ל דֵּעוֹת, לַעֲבוֹדַת לִקּוּט שְׁאֵרִית הַיַּהֲלוֹמִים לְכִתְרוֹ שֶׁל מֶלֶךְ מַלְכֵי הַמְּלָכִים הקב''ה וְדַוְקָא מִתּוֹךְ הַבֹּץ, הָרֶפֶשׁ וְהַטִּיט תּוֹךְ סִכּוּן הִשָּׂרְדוּתֵנוּ מִסַּכָּנַת מְלָאכָה זוֹ.

כְּהַיּוֹם הַיַּהֲלוֹמִים - שְׁמִירַת הַתּוֹרָה וְהַמִּצְווֹת - נִדְרָשִׁים מֵאִתָּנוּ לְקַיְּמָם מִתּוֹךְ רְדִיפַת עוֹיְנִים וּמְפַתִּים בְּכָל מִינֵי פִּתּוּי לָצוּד אֶת נַפְשֵׁנוּ וּלְטָרְפָהּ תּוֹךְ כְּדֵי מְלַאכְתָּהּ.

וְאַחֲרוֹן הִגְדִּיל חֹסֶר יַצִּיבוּת הַנֶּפֶשׁ וַחֲלִישׁוּת עֶמְדָּתָהּ מֵרֶצֶף מְעִידוֹתֶיהָ תּוֹךְ כְּדֵי עֲבוֹדָתָהּ הַגּוֹרְמִים לְהִתְעַרְעֲרוּת הַתִּקְוָה וְהַהַצְלָחָה.

הַטָּעוּת הַחֲמוּרָה בְּיוֹתֵר הָעֲלוּלָה לְאַבֵּד לַנֶּפֶשׁ אֶת יַצִּיבוּתָהּ הִיא בְּאִם תַּחְשֹׁד שֶׁהַמְּעִידוֹת וְהַמֶּחְדָּלִים בְּמַהֲלַךְ עֲבוֹדָתָהּ מַטְּרָתָם לִדְחוֹתָהּ וְכִי הִנָּם שִׁדּוּרֵי שִׂנְאָה כְּלַפֶּיהָ מֵחֹסֶר שְׂבִיעוּת רְצוֹן הָאֱלֹקִים מִמֶּנָּה, אֲבוֹי לַנֶּפֶשׁ בְּאִם תִּתְכַּסֶּה הָאֱמֶת לָאֲמִתָּה מִמֶּנָּה שֶׁאָכֵן מַטְּרַת הַמְּעִידוֹת וְהַנְּפִילוֹת הִנָּם חֵלֶק בִּלְתִּי נִפְרָד הַנִּצְרָךְ לְאָפְיָנִיּוּת עֲבוֹדָתָהּ בִּתְקוּפָה זוֹ, וְנִסְיוֹן שְׁבִירַת הָרוּחַ הוּא וְרַק הוּא הַמַּשְׁלִים אֶת תּוֹצְאוֹת הַהַצְלָחָה, שְׁלֵמוּת הַתִּקּוּן הָאַחֲרוֹן אֵינוֹ אֶלָּא בְּהִתְלַוּוֹת וּבְהִצָּמֵד אֵלֵינוּ ''הֶסְתֵּר פָּנִים'', וְכַנֶּאֱמָר בִּגְמָרָא חֲגִיגָה ג': ''מִי שֶׁאֵינוֹ בְּהֶסְתֵּר פָּנִים אֵינוֹ מֵהֶם'' [אֵינוֹ מִיִּשְׂרָאֵל].

הַמִּלְחָמָה בֶּאֱמֶת זוֹ מוּל הַשֶּׁקֶר בְּמַטְּרַת הַחֹשֶׁךְ וְהֶסְתֵּר הוּא עִקַּר הַמִּלְחָמָה, וְהַנִּצָּחוֹן בּוֹ הוּא עִקַּר הַנִּצָּחוֹן.

בְּסֵפֶר זֶה הוֹסַפְנוּ לְהַזְרִיחַ וּלְהָאִיר בְּאוֹר הָאֱמֶת אֶת דַּרְכֵּנוּ הָרְצוּפָה בְּהַסְתָּרוֹת וּבְמַעֲקוֹשִׁים, וְהָכֵיצַד לִרְאוֹת בַּהֶסְתֵּר אֶת תַּכְלִית הַגִּלּוּי וּבַחֹשֶׁךְ אֶת תַּכְלִית הָאוֹר.



@ תֹּכֶן הַסֵּפֶר

בְּסֵפֶר זֶה בָּאנוּ לַעֲזֹר לַנֶּפֶשׁ הַמֻּטְרֶדֶת בִּהְיוֹתָהּ נִכְפֵּית לְסִבְלָהּ הַנּוֹרָא בְּמִגְוַן אֳפָנִים שֶׁשָּׁמַעְנוּ יָדַעְנוּ וְרָאִינוּ:

- כַּמָּה קָשֶׁה לְנֶפֶשׁ שֶׁנֶּהֶדְפָה מִשֶּׁטֶף מַיִם רַבִּים אֲשֶׁר אֵלֶיהָ הִגִּיעוּ לַהֲנִיעָהּ וְלַהֲנִידָהּ כָּאֳנִיָּה הַמְטֹרֶפֶת בַּיָּם - לִמְצֹא אַף קֶרֶשׁ קָטָן לְהַגִּיעָהּ לְחוֹף מִבְטְחֵי הַשַּׁלְוָה וְהַמַּרְגוֹעַ

<BIG>שׁוּבִי נַפְשִׁי לִמְנוּחָיְכִי כִּי ה' גָּמַל עָלָיְכִי'' </BIG>

- כַּמָּה קָשֶׁה לְנֶפֶשׁ הַמִּתְיַסֶּרֶת בִּמְבוּכָתָהּ, וְרַעְיוֹנוֹתֶיהָ מִשְׁתּוֹלְלוֹת בְּקִרְבָּהּ רָצוֹא וָשׁוֹב כִּנְשָׁמָה הַנִּזְרֶקֶת בְּכַף הַקֶּלַע - לְהִתְיַשֵּׁב בְּדַעְתָּהּ וְלָנוּחַ מִטִּלְטוּלֶיהָ - ''שׁוּבִי נַפְשִׁי...''

- כַּמָּה קָשֶׁה לְנֶפֶשׁ הַתְּפוּסָה בְּעִצָּבוֹן וְדִכְאוֹן רוּחַ - לְהִשְׁתַּחְרֵר מִמְּרִירוּתָהּ וּמִמּוּעֲקוֹתֶיהָ - ''שׁוּבִי נַפְשִׁי...''

- כַּמָּה קָשֶׁה לְנֶפֶשׁ שֶׁחָשַׁךְ עָלֶיהָ עוֹלָמָהּ, וּשְׁרוּיָה הִיא בַּאֲפֵלָה דִּמְיוֹנִית לֵהָנוֹת מֵאוֹר הַיֹּפִי שֶׁל סַפִּיר הַשָּׁמַיִם הַמְסַפְּרִים כְּבוֹד אֵ-ל - ''שׁוּבִי נַפְשִׁי...''

- כַּמָּה קָשֶׁה לְנֶפֶשׁ הַלְּקוּיָה בְּ''חֹסֶר סִפּוּק'', וּמְנוּעָה הִיא מִלֵּהָנוֹת מֵאָשְׁרָהּ הַמָּצוּי תַּחַת יָדֶיהָ. - ''שׁוּבִי נַפְשִׁי...''

- כַּמָּה קָשֶׁה לְנֶפֶשׁ הַמְפֻחֶדֶת וַחֲרֵדָה בִּפְחָדִים וְחֶרְדוֹת שָׁוְא בִּזְמַן שֶׁאֵין לָהּ רוֹדֵף וְאֵין לָהּ מַחְרִיד אֶלָּא הִיא הִיא הַמַּחְרִידָה וְהַמַּפְחִידָה אֶת עַצְמָהּ - ''שׁוּבִי נַפְשִׁי...''

- כַּמָּה קָשֶׁה לְנֶפֶשׁ הַחוֹלָה בְּחֹלִי ''הַדְּאָגָה'', בַּבֹּקֶר תִּדְאַג וּתְצַפֶּה לָעֶרֶב, וּבָעֶרֶב תִּדְאַג וּתְצַפֶּה לַבֹּקֶר - ''שׁוּבִי נַפְשִׁי...''

- כַּמָּה קָשֶׁה לְנֶפֶשׁ הַמַּסִּיחָה דַּעְתָּהּ מֵאָשְׁרָהּ הָעַכְשָׁוִי וּמְרוֹקֶנֶת אֶת מְקוֹם אָשְׁרָהּ לְפַנּוֹתוֹ לְצָרַת הַמָּחָר - ''שׁוּבִי נַפְשִׁי...''

- כַּמָּה קָשֶׁה לְנֶפֶשׁ הַחַשְׁדָנִית, הַחוֹשֶׁדֶת אֶת עַצְמָהּ בָּחֳלָיִים שֶׁאֵין בָּהּ, חוֹלֶמֶת הִיא בְּהָקִיץ עַל מְצִיאֻיּוֹת שֶׁלֹּא הָיוּ וְלֹא נִבְרְאוּ בְּקִרְבָּהּ - כְּאִלּוּ וְהִנָּם בְּתוֹכָהּ - ''שׁוּבִי נַפְשִׁי...''

- כַּמָּה קָשֶׁה לְנֶפֶשׁ שֶׁהִשְׂכִּילָה בֶּעָבָר וְהִסְתַּגְּלָה לְמֻשְׂכָּלוֹת הַמַּשְׂכִּילִים וְהִנֵּה אֲחַזְתָּהּ רוּחַ הַסְּכָלִים - ''שׁוּבִי נַפְשִׁי...''

- כַּמָּה קָשֶׁה לְנֶפֶשׁ הַזְּכוּרָה אֶת עֲבָרָהּ הַמְאֻשָּׁר הַפּוֹרֵחַ וְהַמְשַׂגְשֵׂג וְהִנֵּה בָּאָה בִּסְעָרָה רוּחַ שְׁטוּת וֶהֱמִירַתוּ בְּדִכָּאוֹן וּמָרָה שְׁחוֹרָה - ''שׁוּבִי נַפְשִׁי...''

- כַּמָּה קָשֶׁה לְנֶפֶשׁ הַגִּבּוֹרָה אֲשֶׁר שָׁלְטָה בְּרוּחָהּ וְכָבְשָׁה אֶת יְצָרֶיהָ וּפִתְאוֹם נִכְבְּשָׁה לִפְנֵי עֶבֶד כִּי יִמְלֹךְ - ''שׁוּבִי נַפְשִׁי...''

- כַּמָּה קָשֶׁה לְנֶפֶשׁ הַמְיֻשֶּׁבֶת הַזַּכְרָנִית הָעֵרָנִית לְהֵהָפֵךְ לִמְבֻלְבֶּלֶת, שַׁכְחָנִית וּמְרַחֶפֶת - ''שׁוּבִי נַפְשִׁי...''

- כַּמָּה קָשֶׁה לְנֶפֶשׁ הַמְּאִירָה הַשּׁוֹפַעַת וּמַשְׁפַּעַת מֵהַקְרָנַת אוֹרָהּ לְכָל שְׁכֵנֶיהָ וְסוֹבְבֶיהָ לִהְיוֹת חֲשׁוּכָה וְנִזְקֶקֶת לְחַסְדֵי הֶאָרַת פְּנֵיהֶם וּלְעִידוּדָם שֶׁל גּוֹמְלֵי חֲסָדִים - ''שׁוּבִי נַפְשִׁי...''

- כַּמָּה קָשֶׁה לְנֶפֶשׁ בַּעֲלַת הָעָצְמָה לְחַסֵּן אֶת עַצְמָהּ וְאֶת חַבְרוֹתֶיהָ, לִהְיוֹת חֲשׂוּפָה וְחַסְרַת נוֹגְדָנִים בִּפְנֵי רוּחַ קַלָּה שֶׁל מַחְשָׁבוֹת טוֹרְדוֹת וּמְצִיקוֹת וְאֵין בְּיָדָהּ לְהָדְפָם - ''שׁוּבִי נַפְשִׁי...''

- כַּמָּה קָשֶׁה לְנֶפֶשׁ הָעֲיֵפָה מוּל כְּפִיָּתִיוּת שֶׁל פְּקֻדַּת טִפְּשׁוּת רַעְיוֹנֶיהָ לִהְיוֹת מִתְפָּרֶכֶת בַּעֲבוֹדַת פָּרֶךְ בְּצִיּוּת מָלֵא שֶׁל תִּפְקוּד הוֹרָאוֹת מְצוּקַת הַנֶּפֶשׁ - ''שׁוּבִי נַפְשִׁי...''

- כַּמָּה קָשֶׁה לְנֶפֶשׁ הַקָּצָה בַּעֲמַל תִּסְכּוּלֶיהָ בְּהַנְהָגַת צַדִּיק וְרַע לוֹ רָשָׁע וְטוֹב לוֹ וּבְיֶתֶר עִקְּרֵי יְסוֹדוֹת הַדָּת - ''שׁוּבִי נַפְשִׁי...''

- כַּמָּה קָשֶׁה לְנֶפֶשׁ שֶׁאָזַל כֹּחָהּ וְנֶחְלְשָׁה בְּדַעְתָּהּ בְּהַתְמָדַת מְעִידוֹתֶיהָ וּנְפִילוֹתֶיהָ בִּרְאוֹתָהּ חֹסֶר יַצִּיבוּתָהּ בְּהַתְמָדַת הִתְגַּבְּרוּתָהּ עַל יְצָרֶיהָ - ''שׁוּבִי נַפְשִׁי...''

- כַּמָּה קָשֶׁה לְנֶפֶשׁ לְהִתְאוֹשֵׁשׁ מִמִּשְׁקָעֵי קְשָׁיֵי הַיַּלְדוּת שֶׁחָלְפוּ עָלֶיהָ וְעִרְעֲרוּ אֶת מַעֲרֶכֶת כֹּחַ סִבְלָהּ - ''שׁוּבִי נַפְשִׁי...''

- כַּמָּה קָשֶׁה לְנֶפֶשׁ הַנְּפוּלָה מִיִּסּוּרֵי מַצְפּוּנֶיהָ, מֵרִגְשֵׁי אַשְׁמוֹתֶיהָ וּמֵחֲרָטַת כִּשְׁלוֹנוֹתֶיהָ לְהָשִׁיב לָהּ אֶת תִּקְוַת אֱמוּנַת הַתִּקּוּן. - ''שׁוּבִי נַפְשִׁי...''

- כַּמָּה קָשֶׁה לְנֶפֶשׁ שֶׁאִבְּדָה אֶת אֱמוּנָתָהּ מִבּוֹרְאָהּ הֶחָשָׁה בְּשִׁדּוּרֵי שִׂנְאָה מֵהַבּוֹרֵא כְּלַפֶּיהָ לְהָשִׁיב לָהּ אֶת אֱמוּנַת בְּרִית הָאַהֲבָה הַנִּצְחִית הַמֻּבְטַחַת מִבּוֹרְאָהּ אֵלֶיהָ. - ''שׁוּבִי נַפְשִׁי...''

כָּאֵלֶּה יָדַעְנוּ שָׁמַעְנוּ וְרָאִינוּ מִיִּסּוּרֵי הַנֶּפֶשׁ, אֶפְשָׁר לוֹמַר שֶׁהִתְיַחַסְנוּ לְכֻלָּם וּלְעוֹד, אֲנִי תְּפִלָּה לַה' הָרוֹפֵא לִשְׁבוּרֵי לֵב וּמְחַבֵּשׁ לְעַצְּבוֹתָם שֶׁלֹּא תֵּצֵא תַּקָּלָה מִתַּחַת יָדֵינוּ וְיִהְיוּ דְּבָרֵינוּ אֵלֶּה לְהוֹעִיל וּלְהַצִּיל.




@ הַקְדָּמָה - גָּלוּת וּגְאֻלַּת הַדַּעַת

כָּל עִנְיְנֵי גָּלוּת וּגְאֻלָּה תְּלוּיִים בַּדַּעַת, אֵין גָּלוּת קָשָׁה מִגָּלוּת הַדַּעַת וְאֵין גְּאֻלָּה אֶלָּא בְּהִגָּאֵל הַדַּעַת, וּכְמוֹ שֶׁנֶּאֱמַר (בישעיה ה, יג) ''גָּלָה עַמִּי מִבְּלִי דָעַת'', עֶצֶם זֶה שֶׁהַדַּעַת אֵינָהּ בְּהִירָה אֵצֶל הָאָדָם וּמְבֻלְבֶּלֶת הִיא אֶצְלוֹ - זֶהוּ עַצְמוֹ הַגָּלוּת.

וְהַגְּאֻלָּה הִיא הַחְזָרַת הַדַּעַת לְתִקּוּנָהּ דְּהַיְנוּ לִבְהִירוּתָהּ וּלְיִשּׁוּבָהּ לְלֹא בִּלְבּוּל, וְזוֹ הַהַבְטָחָה הַמְיֻחֶלֶת לָנוּ לֶעָתִיד - ''וּמָלְאָה הָאָרֶץ דֵּעָה אֶת ה''' (ישעיה יא, ט).

בִּגְאֻלַּת מִצְרַיִם כְּשֶׁנִּתְבַּשַּׂרְנוּ עַל יְדֵי מֹשֶׁה רַבֵּנוּ ע''ה עַל גְּאֻלָּתֵנוּ אָז, נֶאֱמַר לוֹ מֵאֵת ה' לוֹמַר לְעַם יִשְׂרָאֵל בֵּין הַיֶּתֶר מִשְׁפָּט זֶה ''וְיָדְעוּ מִצְרַיִם כִּי אֲנִי ה''', וְהוּא לִכְאוֹרָה תָּמוּהַּ מָה עִנְיָן בִּגְאֻלַּת מִצְרַיִם לִהְיוֹת אַחַת הַמַּטָּרוֹת ''וְיָדְעוּ מִצְרַיִם כִּי אֲנִי ה''' וְכִי מָה אִכְפַּת לוֹ לְהַקָּבָּ''ה מִידִיעַת מִצְרַיִם אוֹתוֹ יִתְבָּרַךְ.

וְאֶפְשָׁר לְהַסְבִּיר בְּפַשְׁטוּת שֶׁהַכַּוָּנָה הִיא שֶׁמְּבַשֵּׂר הַקָּבָּ''ה לְמֹשֶׁה כִּי יִהְיוּ פְּלָאִים כָּאֵלֶּה שֶׁאֲפִלּוּ עַם קָשֶׁה וְאַכְזָר כְּמִצְרַיִם יִשְׁתַּכְנַע כִּי אֲנִי ה', וְעַל אַחַת כַּמָּה וְכַמָּה בְּנֵי יִשְׂרָאֵל בְּנֵי אֵ-ל חַי שֶׁיֻּחְדַּר אֶצְלָם מְצִיאוּת וְהַשְׁגָּחַת ה'.

אִם כֵּן רוֹאִים אָנוּ שֶׁבִּבְשׂוֹרַת הַגְּאֻלָּה נִתְבַּשְּׂרוּ יִשְׂרָאֵל ''וְיָדְעוּ כִּי אֲנִי ה''', שֶׁבְּעֶצֶם זוֹ עִקַּר הַגְּאֻלָּה - יִשּׁוּב הַדַּעַת.

וּמוּבָא בַּחֲזַ''ל (שמו''ר ג') בְּשָׁעָה שֶׁסֵּרֵב מֹשֶׁה רַבֵּנוּ ע''ה לִגְאֹל אֶת יִשְׂרָאֵל וְאָמַר ''שְׁלַח נָא בְּיַד תִּשְׁלָח'', אָמַר לוֹ הַקָּבָּ''ה ''אִם אֵין אַתָּה גּוֹאֵל אֵין זוּלָתְךָ גּוֹאֵל''. וְכַיָּדוּעַ מֵהָאֲרִ''י הַקָּדוֹשׁ שֶׁמֹּשֶׁה רַבֵּנוּ ע''ה הָיָה בִּבְחִינַת ''הַדַּעַת'' שֶׁל הַקְּדֻשָּׁה וְהַגְּאֻלָּה תְּלוּיָה בַּדַּעַת, וְלָכֵן אִם אֵין הוּא גּוֹאֵל אֵין מִי שֶׁיִּגְאַל (''נתיבות שלום'').

וּכְמוֹ כֵן הַגְּאֻלָּה הָעֲתִידָה שֶׁהֻבְטַחְנוּ עָלֶיהָ בְּהַבְטָחַת וּמָלְאָה הָאָרֶץ ''דֵּעָה אֶת ה''' תְּהֵא עַל יְדֵי מֹשֶׁה רַבֵּנוּ ע''ה כַּמּוּבָא בְּ''אוֹר הַחַיִּים'' הַקָּדוֹשׁ פְּעָמִים רַבּוֹת, וּמְקוֹרוֹ הוּא מֵהַמּוּבָא בְּ''תִקּוּנֵי זֹהַר'': מֹשֶׁה - רָאשֵׁי תֵּבוֹת מַה שֶּׁהָיָה הוּא, וּמוּבָא זֹאת בְּתִקּוּנֵי זֹהַר כַּמָּה פְּעָמִים. כְּלוֹמַר מֹשֶׁה שֶׁהָיָה הַגּוֹאֵל הוּא יִהְיֶה הַגּוֹאֵל לְפִי שֶׁדַּרְכּוֹ נִזְכֶּה לִשְׁלֵמוּת הַדַּעַת לְהַשִּׂיג אֶת ה' וְאָז חַיֵּינוּ יִהְיוּ בְּהִירִים וּמְיֻשָּׁבִים לְלֹא בִּלְבּוּל כְּלָל.

וְזֶהוּ תַּכְלִית וְיִעוּד כָּל הָעוֹלָם לְהַגִּיעַ לְיִשּׁוּב הַדַּעַת בְּתַכְלִית, וּכְמוּבָא בָּרַמְבַּ''ם בְּעִנְיְנֵי בִּיאַת מָשִׁיחַ סוֹף הִלְכוֹת מְלָכִים וְזוֹ לְשׁוֹנוֹ: וְלֹא יִהְיֶה אָז עֵסֶק כָּל הָעוֹלָם אֶלָּא לָדַעַת אֶת ה' בִּלְבַד, וְיִהְיוּ יִשְׂרָאֵל חֲכָמִים גְּדוֹלִים וְיוֹדְעִים דְּבָרִים סְתוּמִים וְיַשִּׂיגוּ דַּעַת בּוֹרְאָם כְּפִי כֹּחַ הָאָדָם שֶׁנֶּאֱמַר ''כִּי מָלְאָה הָאָרֶץ דֵּעָה אֶת ה' כַּמַּיִם לַיָּם מְכַסִּים''.

נִתְבּוֹנֵן!

הַיָּמִים הַיָּפִים בְּיוֹתֵר הַמְנֻבָּאִים לָנוּ מִנְּבִיאֵינוּ נְבוּאוֹת אֱמֶת יָמִים שֶׁל אֹשֶׁר וְשִׂמְחָה, שָׁלוֹם אֲמִתִּי, הִשְׁתַּעְבְּדוּת בְּכָל אֻמּוֹת הָעוֹלָם שֶׁיִּהְיוּ תַּחַת יָדֵינוּ, הַכֹּל הַכֹּל לְצֹרֶךְ הַיִּשּׁוּב הַדַּעַת כְּדֵי שֶׁנִּהְיֶה פְּנוּיִים וּמְיֻשָּׁבִים לָדַעַת אֶת ה', הֲרֵי שֶׁתַּכְלִית הַיִּעוּד בְּכָל הַהַבְטָחוֹת הוּא דַּעַת בְּרוּרָה וּרְגוּעָה לְלֹא בִּלְבּוּל כִּי זֶהוּ עִקַּר הַגְּאֻלָּה.

וְהוּא שֶׁסִּיֵּם שָׁם הָרַמְבַּ''ם:

וְלֹא נִתְאַוּוּ הַחֲכָמִים וְהַנְּבִיאִים אֶת יְמוֹת הַמָּשִׁיחַ, לֹא כְּדֵי שֶׁיִּשְׁלְטוּ עַל כָּל הָעוֹלָם, וְלֹא כְּדֵי שֶׁיִּרְדּוּ בָּעַכּוּ''ם, וְלֹא כְּדֵי שֶׁיְּנַשְּׂאוּ אוֹתָם הָעַמִּים, וְלֹא כְּדֵי לֶאֱכֹל וְלִשְׁתּוֹת וְלִשְׂמֹחַ, אֶלָּא כְּדֵי שֶׁיִּהְיוּ פְּנוּיִין בַּתּוֹרָה וּבְחָכְמָתָהּ, וְלֹא יִהְיֶה לָהֶם נוֹגֵשׂ וּמְבַטֵּל''.

אִם כֵּן, מֵאַחַר וְתַכְלִית הָאוֹר הוּא הֶאָרַת הַדַּעַת הֲרֵי שֶׁתַּכְלִית הַחֹשֶׁךְ הוּא חַשְׁכוּת הַדַּעַת, אֲזַי הַיּוֹם, שֶׁהִנֵּנוּ בְּעִקְּבְתָא דִּמְשִׁיחָא, יָמִים שֶׁהֵם תַּכְלִית הַהֶסְתֵּר, הֲרֵי שֶׁזְּמַנֵּינוּ תַּכְלִית קַטְנוּת הַדַּעַת שֶׁלֹּא הָיָה מֵעוֹלָם, וְזוֹ חוֹבָתֵנוּ בְּעִדָּן זֶה שֶׁהַחֹשֶׁךְ הִנּוֹ בְּתַכְלִית וּכְנֶאֱמַר ''כִּי הִנֵּה הַחֹשֶׁךְ יְכַסֶּה אֶרֶץ וַעֲרָפֶל לְאֻמִּים'' (ישעיה ס, ב), לְהַזְרִיחַ כְּמִדַּת הָאֶפְשָׁר אֶת אוֹרוֹ יִתְבָּרַךְ בְּתוֹךְ הַחֹשֶׁךְ, וְלוּ אֲפִלּוּ בְּאוֹר מוּעָט מְאֹד כְּאוֹר הַנֵּר, כְּהַיּוֹם יֶשְׁנוֹ מִשְׁנֵה חֲשִׁיבוּת לְכָל אוֹר קָטָן לִבְקֹעַ בּוֹ אֶת הַחַשְׁכוּת הֶעָבָה שֶׁאָנוּ שְׁרוּיִים בָּהּ, הַמִּתְבַּטֵּא בְּבִלְבּוּל נוֹרָא שֶׁל פְּרָטִים רַבִּים, בִּלְבּוּל הָאֱמוּנָה, פְּחָדִים, חֲרָדוֹת, דִּכְאוֹנוֹת, עַצְבוּת, דְּאָגוֹת, יֵאוּשׁ, חֲלִישׁוּת הַדַּעַת, חֹסֶר עֵצָה בַּעֲבוֹדַת ה', שֶׁהַמְכַנֶּה הַמְשֻׁתָּף לְכֻלָּם אִבּוּד יִשּׁוּב הַדַּעַת.

בְּסֵפֶר זֶה נַעֲזֹר לְעַצְמֵנוּ וְלַאֲחֵרִים לִלְמֹד וּלְלַמֵּד כֵּיצַד מְיַצְּבִים אֶת הַשְּׁפִיּוּת וְכֵיצַד לִמְנֹעַ חֲדִירַת הַבִּלְבּוּל לְמֹחֵנוּ.

בְּפֶרֶק א' נַעֲסֹק בְּדַרְכֵי הִתְמוֹדְדוּת מְצוּקַת הַנֶּפֶשׁ מִמַּהֲלַךְ עֲבוֹדַת ה'.

בַּפֶּרֶק ב' נַעֲסֹק בְּדַרְכֵי הִתְמוֹדְדוּת מְצוּקַת הַנֶּפֶשׁ מִמִּקְרֵי הַחַיִּים.

בְּפֶרֶק ג' נַעֲסֹק בְּדַרְכֵי הִתְמוֹדְדוּת מְצוּקַת כְּפִיָּתִיּוּת הַנֶּפֶשׁ



@ פֶּרֶק א' - חֲלִישׁוּת הַדַּעַת מֵרֶצֶף הַתְּמוּרוֹת

~ א. תַּכְלִית מַטְּרַת כֹּחַ הָרַע לְבַלְבֵּל אֶת יִשּׁוּב הַדַּעַת.

לָנוּ נִדְמֶה עֲבֵרָה מַה הִיא? חִלּוּל שַׁבָּת, גֶּזֶל, עֲרָיוֹת וְכַדּוֹמֶה, וְאִלּוּ ''לְהִתְבַּלְבֵּל'' אֵינוֹ נִרְאֶה לָנוּ כְּעָווֹן כְּלָל.

אוּלָם זוֹ טָעוּת.

עִקַּר מַטְּרַת הַיֵּצֶר הַמַּחְטִיא הִיא ''לְבַלְבֵּל''.

וְנִתְבּוֹנֵן הִתְבּוֹנְנוּת מִסְחָרִית פְּשׁוּטָה.

מַהוּ סוֹחֵר מְמֻלָּח?

סוֹחֵר הָעוֹבֵד הַרְבֵּה וּמַרְוִיחַ מְעַט - בְּוַדַּאי שֶׁאֵינוֹ סוֹחֵר מֻצְלָח.

סוֹחֵר הָעוֹבֵד מְעַט וּמַרְוִיחַ מְעַט - כְּמוֹ כֵן אֵין לִקְרֹא לוֹ סוֹחֵר מֻצְלָח.

סוֹחֵר הָעוֹבֵד הַרְבֵּה וּמַרְוִיחַ הַרְבֵּה - גַּם לָזֶה לֹא יִקָּרֵא עֲדַיִן סוֹחֵר מֻצְלָח.

סוֹחֵר הָעוֹבֵד מְעַט וּמַרְוִיחַ הַרְבֵּה, אָכֵן, זֶהוּ סוֹחֵר מַצְלִיחַ, וְכַמּוּבָן בִּתְנַאי שֶׁרִוְחוֹ בָּטוּחַ וְלֹא נָתוּן בְּסַכָּנָה.

יִצְרֵנוּ הָרַע שֶׁהוּא הַשָּׂטָן אֲשֶׁר הֻטַּל עָלָיו תַּפְקִיד הַהֲסָתָה לְהָסִית בְּנֵי אָדָם מִדֶּרֶךְ הַתּוֹרָה לְצֹרֶךְ הַמִּבְחָן וְהַבְּחִירָה, הִנּוֹ מִן הַסְּתָם סוֹחֵר מְמֻלָּח, שֶׁהֲרֵי הוּא בְּתַפְקִידוֹ לְמַעְלָה מֵחֲמֵשֶׁת אֲלָפִים וּשְׁבַע מֵאוֹת שָׁנָה, וְכַנִּרְאֶה שֶׁזֶּה וֶתֶק דֵּי מְכֻבָּד בִּשְׁבִיל לִהְיוֹת סוֹחֵר מְמֻלָּח.

מֻתָּר לָנוּ וְחוֹבָה עָלֵינוּ לַחְדֹּר לְפָחוֹת קְצָת לִתְכָכָיו וּלְמַהַלְכֵי מִלְחַמְתּוֹ עִמָּנוּ.

וּבְכֵן נַעֲמִיק קְצָת בְּעָרְמָתוֹ.

מָה רֶוַח יֵשׁ לוֹ בְּהַחְטָאַת הָאָדָם בַּעֲבֵרָה מִצַּד הָעֲבֵרָה עַצְמָהּ, כְּלוֹמַר נִתְיַחֵס לָעֲבֵרָה מִצַּד הָעֲבֵרָה בִּלְבַד מִבְּלִי הַהַשְׁלָכוֹת כְּתוֹצָאָה מֵהָעֲבֵרָה.

אָדָם נִתְפַּתָּה לְיִצְרוֹ, נִכְשַׁל וְעָבַר עֲבֵרָה, אִם לֹא יִהְיוּ לוֹ אֵלּוּ הֵם הַשְׁלָכוֹת נוֹסָפוֹת, מִצַּד עֶצֶם הָעֲבֵרָה עַצְמָהּ הֲרֵי יֶשְׁנָהּ אֶפְשָׁרוּת לִתְשׁוּבָה, וְהַתְּשׁוּבָה אֵינָהּ עוֹלָה בְּיֹקֶר, מְחִירָהּ הִנּוֹ חֲרָטָה, וִדּוּי, עֲזִיבַת הַחֵטְא.

הָבָה וְנִרְאֶה מַהִי בְּעֶצֶם חֲרִיפוּתוֹ שֶׁל הַיֵּצֶר בְּמִסְחָר.

אִם הַמְדֻבָּר בְּאָדָם צַדִּיק שֶׁקָּשֶׁה לְהַחְטִיא אוֹתוֹ וְצָרִיךְ הַיֵּצֶר הָרַע לְהִתְאַמֵּץ הַרְבֵּה לְהַחְטִיאוֹ, הֲרֵי שֶׁאֵין כָּאן שׁוּם חֲרִיפוּת בְּמִסְחָר שֶׁהֲרֵי עוֹבֵד הוּא קָשֶׁה לְהַחְטִיאוֹ וּמַרְוִיחַ מְעַט, שֶׁהֲרֵי מִיָּד יָשׁוּב הַצַּדִּיק בִּתְשׁוּבָה אֲמִתִּית שֶׁל חֲרָטָה, וִדּוּי וְקַבָּלָה עַל עֲזִיבַת הַחֵטְא וּמַה הִרְוִיחַ יִצְרוֹ.

אִם הַמְדֻבָּר בְּאָדָם רָשָׁע שֶׁקַּל מְאֹד לְהַחְטִיאוֹ, הֲרֵי שֶׁאָז הַיֵּצֶר עוֹבֵד אָמְנָם מְעַט וּמַרְוִיחַ הַרְבֵּה, אוּלָם כָּאן הוּא מִסְתַּכֵּן בְּמִסְחָרוֹ שֶׁהֲרֵי אִם אָדָם זֶה יַחְלִיט לַחְזֹר בִּתְשׁוּבָה הֲרֵי שֶׁבַּחֲרָטָה וִדּוּי וְקַבָּלָה מִיָּד יֵהָפְכוּ לוֹ כָּל עֲווֹנוֹתָיו לִזְכֻיּוֹת וְכָל הַשְׁקָעָתוֹ תֵּלֵךְ לְטִמְיוֹן, שֶׁהֲרֵי בְּמָקוֹם שֶׁבַּעֲלֵי תְּשׁוּבָה עוֹמְדִים אֲפִלּוּ צַדִּיקִים אֵינָם יְכוֹלִים לַעֲמֹד.

אִם הַמְדֻבָּר בְּאָדָם בֵּינוֹנִי, עוֹבֵד הַיֵּצֶר קָשֶׁה בִּשְׁבִיל לְהַחְטִיאוֹ, וְכָאן אוֹ שֶׁאָדָם זֶה יָשׁוּב מַהֵר מֵחֶטְאוֹ, אוֹ אֲפִלּוּ אִם יִתְעַכֵּב מִלָּשׁוּב, אֲבָל סוֹף סוֹף כְּשֶׁיָּשׁוּב כָּל הַשְׁקָעָתוֹ שֶׁל יִצְרוֹ יָרְדָה לְטִמְיוֹן.

אִם כֵּן מַהִי הַמְמֻלָּחִיּוּת שֶׁיֶּשְׁנָהּ אֵצֶל סוֹחֵר זֶה, זֶה אַלְפֵי שָׁנִים.

הַתְּשׁוּבָה פְּשׁוּטָה:

אֵין מַטְּרַת הַיֵּצֶר בְּהַחְטָאַת הָאָדָם עֶצֶם הַחֵטְא גְּרֵידָא, אֶלָּא הַמַּטָּרָה לְהַשִּׂיג אֶת הַיֵּאוּשׁ וַחֲלִישׁוּת הַדַּעַת כְּתוֹצָאָה יְשִׁירָה מֵהַחֵטְא. אָדָם חוֹטֵא, מִתְחָרֵט, עוֹשֶׂה תְּשׁוּבָה, שׁוּב חוֹטֵא וְעוֹשֶׂה תְּשׁוּבָה וּמְקַבֵּל עָלָיו לְבַל יָשׁוּב לְכִסְלוֹ שׁוּב, וְהִנֵּה פַּעַם שְׁלִישִׁית שׁוּב נִכְשָׁל מִתְאַמֵּץ הוּא שֶׁלֹּא לִפֹּל בְּרוּחוֹ וּלְנַסּוֹת עוֹד פַּעַם לְקַבֵּל עָלָיו תְּשׁוּבָה, לְאַחַר מִכֵּן נִכְשָׁל פַּעַם רְבִיעִית וַחֲמִישִׁית, הֲלֹא אָז כְּבָר נִכְנָס בְּמֹחוֹ מַחְשָׁבָה, זֶהוּ, עַד כָּאן זֶה לֹא בִּשְׁבִילִי, נִסִּיתִי כְּבָר אַרְבַּע וְחָמֵשׁ פְּעָמִים וְשׁוּב מָעַדְתִּי אִם כֵּן אֵיזֶה טַעַם יֵשׁ לְנַסּוֹת שׁוּב, הָרֵי הַתּוֹצָאָה בְּרוּרָה - שׁוּב מְעִידָה וְשׁוּב מְעִידָה, וְכָאן מַגִּיעַ הוּא לְמַסְקָנָה שֶׁעֲבוֹדָה זוֹ הִיא לְמַעְלָה מִכֹּחוֹתָיו וְחָדֵל מִלְּהִתְעַמֵּת עִם יִצְרוֹ עָלֶיהָ.

אֶת זֶה רָצָה הַיֵּצֶר לְהַרְוִיחַ וְזוֹ מַטְּרָתוֹ.

לֹא יַרְוִיחַ הַיֵּצֶר הַרְבֵּה בְּהַחְטָאַת הָאָדָם בַּעֲבֵרָה מִצַּד הָעֲבֵרָה גְּרֵידָא, כִּי כָּל זְמַן שֶׁדַּעְתּוֹ יַצִּיבָה וְלֹא נֶחְלְשָׁה וּמַאֲמִין הוּא בְּכֹחַ הַתְּשׁוּבָה שֶׁיֵּשׁ בְּיָדָהּ לַהֲשִׁיבוֹ עַל מַעֲמָדוֹ הָרִאשׁוֹן הֲרֵי שֶׁמִּיָּד יַעֲשֶׂה זֹאת וּמַה הִרְוִיחַ יִצְרוֹ, אֶלָּא הַיֵּצֶר מַטְּרָתוֹ לְהָבִיא אֶת הָאָדָם לַחֲלִישׁוּת הַדַּעַת הַמִּתְבַּטֵּאת בְּ''הַחְלָטַת כְּנִיעָה''.

וְזֶהוּ רֶוַח עָצוּם שֶׁהֲרֵי מֵעַתָּה מְלַאכְתּוֹ שֶׁל הַיֵּצֶר נַעֲשֵׂית מֵאֵלֶיהָ שֶׁלֹּא עַל יְדֵי פִּתּוּי כְּלָל וְסִכּוּי הַתְּשׁוּבָה שֶׁהוּא בְּעֶצֶם הַסִּכּוּן שֶׁלּוֹקֵחַ עַל עַצְמוֹ הַיֵּצֶר הוּא נָמוּךְ מְאֹד, כֵּיוָן שֶׁזֶּה שֶׁנָּפַל לְיֵאוּשׁ וְלַחֲלִישׁוּת הַדַּעַת הַסִּכּוּי שֶׁלּוֹ נָמוּךְ מִלַּחְזֹר לְעַצְמוֹ אַחַר שֶׁאִבֵּד אֶת בִּטְחוֹנוֹ מִסִּכּוּיוֹ לָשׁוּב.

~ ב. אָסוּר ''לְהִתְבַּלְבֵּל''

כָּתַב הָאֲרִיזַ''ל כִּי ב' הָאוֹתִיּוֹת הָרִאשׁוֹנוֹת שֶׁל בָּלָק וּבִלְעָם הֵם ''בִּלְבֵּל'', שֶׁלֹּא יָכוֹל כֹּחַ הָרַע לִשְׁלֹט בָּאָדָם אֶלָּא אִם כֵּן מְבַלְבְּלוֹ.

וְהוּא כְּמוֹ כֵן מַאֲמַר חֲזַ''ל כִּפְשׁוּטוֹ, אֵין אָדָם חוֹטֵא אֶלָּא אִם כֵּן נִכְנָס בּוֹ רוּחַ שְׁטוּת, דְּמָה עִנְיַן רוּחַ שְׁטוּת לְחֵטְא, אֶלָּא חוֹטֵא זֶהוּ לְשׁוֹן הֹוֶה שֶׁהָאָדָם חוֹטֵא וְשׁוּב חוֹטֵא וְחוֹזֵר עַל חֶטְאוֹ כְּסִדְרָן, זֶה אֵינוֹ אֶלָּא אִם כֵּן נִכְנָס בּוֹ רוּחַ שְׁטוּת וּבִלְבּוּל הַדַּעַת שֶׁאִלְמָלֵי הָיְתָה דַּעְתּוֹ יַצִּיבָה לֹא הָיָה מַתְמִיד בְּחֶטְאוֹ.

וּלְמָה הַדָּבָר דּוֹמֶה, לְאָדָם שֶׁנִּסְתַּבֵּךְ בְּחוֹבוֹתָיו וְנִכְנָס לְחוֹב שֶׁל עֲשֶׂרֶת אֲלָפִים דּוֹלָר וְאֵינוֹ מוֹצֵא דֶּרֶךְ לָצֵאת מֵחוֹבוֹתָיו, מֵרֹב יֵאוּשׁוֹ הֶחְלִיט לִלְווֹת עוֹד סְכוּם שֶׁל עֲשֶׂרֶת אֲלָפִים דּוֹלָר, הַאִם בְּכָךְ פָּטַר אֶת בְּעָיָתוֹ?!

וּכְמוֹ כֵן רוֹאִים אָנוּ, אָדָם בַּעַל עֵסֶק שֶׁעֲסָקָיו מִתְמוֹטְטִין, אֲזַי כָּל זְמַן שֶׁלֹּא אִבֵּד אֶת שְׁפִיּוּתוֹ הֲרֵי שֶׁהִנּוֹ חָרוּץ לַחְשֹׁב מַחְשָׁבוֹת כֵּיצַד לְחַדֵּשׁ אֶת עֲסָקָיו בְּדֶרֶךְ זוֹ אוֹ בְּדֶרֶךְ זוֹ וּלְשַׁקֵּם אֶת עַצְמוֹ מֵחָדָשׁ, וְאִלּוּ כַּאֲשֶׁר הַבִּלְבּוּל וַחֲלִישׁוּת דַּעְתּוֹ הִשְׁתַּלְּטוּ עַל אוֹתוֹ בַּעַל עֵסֶק, כְּבָר אֵינוֹ מִשְׁתַּדֵּל כְּלָל לְשַׁקֵּם עַצְמוֹ, כָּנוּס הוּא בְּתוֹךְ עַצְמוֹ הַמָּרָה הַשְּׁחֹרָה מִתְגַּבֶּרֶת עָלָיו וְאֵין כֹּחַ בְּנַפְשׁוֹ לְחַלֵּץ אֶת עַצְמוֹ.

אִם כֵּן, הֲיֵשׁ אִסּוּר יוֹתֵר חָמוּר מֵאֲשֶׁר ''לְהִתְבַּלְבֵּל''.

עָלֵינוּ לְהַכִּיר אֶת דֶּרֶךְ מִלְחַמְתּוֹ שֶׁל הַיֵּצֶר, פְּעָמִים בָּא הוּא בְּדֶרֶךְ יְשִׁירָה פְּעָמִים בְּדֶרֶךְ הַסְוָאָה, וּכְמוֹ שֶׁיָּדוּעַ בְּתַכְסִיסֵי מִלְחָמָה שֶׁלִּפְעָמִים פּוֹתְחִים בְּמִלְחָמָה עִם הָאוֹיֵב מִצַּד מִזְרָח כְּשֶׁלַּאֲמִתּוֹ שֶׁל דָּבָר עִקַּר הַמַּטָּרָה לְתָקְפּוֹ מִצַּד מַעֲרָב. וְכָל הַהַתְקָפָה מִצַּד מִזְרָח אֵינוֹ אֶלָּא עַל מְנָת לִגְרֹר אֶת כֹּחַ הָאוֹיֵב לְכִוּוּן הַמִּזְרָח וּלְנַטְרְלוֹ מִכִּוּוּן מַעֲרָב וְאַחַר כָּךְ לְתָקְפּוֹ מִכִּוּוּן מַעֲרָב בְּאֵין מַפְרִיעַ.

כָּךְ הִיא דַּרְכּוֹ שֶׁל הַיֵּצֶר שֶׁמַּכְשִׁיל אֶת הָאָדָם בְּתַאֲווֹת וּמִדּוֹת רָעוֹת וּלְמַרְאִית עַיִן כְּאִלּוּ וְזוֹ מַטְּרָתוֹ, וּבְעֶצֶם מַטְּרָתוֹ לְאַבֵּד לָאָדָם אֶת עֶשְׁתּוֹנוֹתָיו, וְהָאָדָם רוֹאֶה אֶת הַיֵּצֶר כְּאוֹיֵב בְּכָךְ שֶׁהֶחְטִיאוֹ בַּעֲבֵרָה, וְאִלּוּ בַּיֵּאוּשׁ שֶׁצָּמַח בְּלִבּוֹ אֵינוֹ רוֹאֶה בּוֹ אֶת אוֹתוֹ אוֹיֵב שֶׁהֶחְטִיאוֹ, אֶלָּא חוֹשֵׁב שֶׁזּוֹ תּוֹצָאָה טִבְעִית בִּגְלַל הָעֲבֵרָה וּמִתְמַקֵּד הוּא לִרְאוֹת אֶת שׂוֹנְאוֹ בָּזֶה שֶׁהֶחְטִיאוֹ וּבָזֶה רוֹאֶה אֶת סוֹף הַנֶּזֶק שֶׁעָשָׂה לוֹ וְלֹא יָדַע וְלֹא הֵבִין שֶׁקִּבֵּל הוּא מַכָּה מֵאֲחוֹרָיו הַרְבֵּה יוֹתֵר חֲזָקָה וְהִיא הַיֵּאוּשׁ וַחֲלִישׁוּת הַדַּעַת וְאִבּוּד הַבִּטָּחוֹן מִלְּהַאֲמִין בְּעַצְמוֹ כִּי יֵשׁ בּוֹ עוֹד כֹּחַ לְהִתְמוֹדֵד עִם יִצְרוֹ שׁוּב וְשׁוּב.

וְרַק בָּזֹאת שֶׁיַּחְזִיק הָאָדָם אֶת יִשּׁוּב דַּעְתּוֹ יֵשׁ לוֹ סִכּוּי לָשׁוּב לְאֵיתָנוֹ.

וּבַמֶּה בְּעֶצֶם יֻצְדַּק לָאָדָם לְהַחְזִיק אֶת דַּעְתּוֹ אַחַר שֶׁעוֹבְרִים עָלָיו מְעִידוֹת בְּמַהֲלַךְ עֲבוֹדָתוֹ שֶׁלִּכְאוֹרָה מְהַוִּים הֵמָּה סִבָּה מֻצְדֶּקֶת לַחְדֹּל מֵהֶמְשֵׁכִיּוּתָהּ, נְבָאֵר בַּפֶּרֶק הַבָּא.

~ ג. סִבַּת הַיֵּאוּשׁ - קַטְנוּת אֱמוּנָה בְּעָצְמַת הַתְּשׁוּבָה

נֶאֱמַר בְּפָרָשַׁת נִצָּבִים (ל, יא) ''כִּי הַמִּצְוָה הַזֹּאת אֲשֶׁר אָנֹכִי מְצַוְּךָ הַיּוֹם לֹא נִפְלֵאת הִיא מִמְּךָ וְלֹא רְחֹקָה הִיא לֹא בַשָּׁמַיִם הִיא לֵאמֹר מִי יַעֲלֶה לָנוּ הַשָּׁמַיְמָה... וְלֹא מֵעֵבֶר לַיָּם הִיא לֵאמֹר מִי יַעֲבָר לָנוּ אֶל עֵבֶר הַיָּם... כִּי קָרוֹב אֵלֶיךָ הַדָּבָר מְאֹד בְּפִיךָ וּבִלְבָבְךָ לַעֲשֹׂתוֹ''.

''כִּי הַמִּצְוָה הַזֹּאת'' - אֵיזוֹ מִצְוָה? עַל אֵיזוֹ מִצְוָה מִתְכַּוֶּנֶת הַתּוֹרָה לְזָרְזֵנוּ שֶׁאֵינָהּ לֹא בַּשָּׁמַיִם וְלֹא מֵעֵבֶר לַיָּם אֶלָּא קְרוֹבָה הִיא אֵלֵינוּ עַד הַפֶּה וְהַלֵּב?

הַגְּמָרָא דּוֹרֶשֶׁת פָּסוּק זֶה עַל מִצְוַת הַתְּשׁוּבָה, (וְכַמּוּבָא בְּ''בַעַל הַטּוּרִים'' כָּאן) וְסָמְכוּ דִּבְרֵיהֶם עַל הַנֶּאֱמָר תֵּכֶף בַּפָּסוּק הַקּוֹדֵם ''כִּי תָשׁוּב אֶל ה' אֱלֹקֶיךָ בְּכָל לְבָבְךָ וּבְכָל נַפְשֶׁךָ''. וְכָאן יֵשׁ לְהָבִין מַדּוּעַ דַּוְקָא עַל מִצְוַת הַתְּשׁוּבָה הֻצְרְכָה הַתּוֹרָה לְהַבְהִיר לָנוּ שֶׁאֵינָהּ בַּשָּׁמַיִם וְאֵינָהּ מֵעֵבֶר לַיָּם אֶלָּא הִנָּהּ קְרוֹבָה אֵלֵינוּ בְּפִינוּ וּבִלְבָבֵנוּ.

הַתְּשׁוּבָה לְכָךְ הִיא, יָדוֹעַ יָדַע הַקָּבָּ''ה כִּי בְּנֵי הָאָדָם יִהְיוּ קְטַנֵּי אֱמוּנָה בְּמַתְּנַת הַתְּשׁוּבָה, וּפָשׁוּט ''יִתְחַסְּדוּ'' לֹא לְהַאֲמִין שֶׁכָּל כָּךְ מַהֵר אֶפְשָׁר לַחְזֹר לַמַּעֲמָד הָרִאשׁוֹן בְּכֹחַ הַתְּשׁוּבָה, וְדַוְקָא לְמִצְוַת הַתְּשׁוּבָה יִתְיַחֲסוּ בְּחֹסֶר אֱמוּנָה כְּמִצְוָה שֶׁהִיא בַּשָּׁמַיִם אוֹ מֵעֵבֶר לַיָּם וְאֵינָהּ אַקְטוּאָלִית כָּל כָּךְ.

וְנִרְאֶה עוֹד רְאִיּוֹת נוֹסָפוֹת מִן הַמִּקְרָא וּמִן הַסְּבָרָא שֶׁחָשַׁשׁ הַקָּבָּ''ה לְקַטְנוּת אֱמוּנָה בִּמְיֻחָד עַל מִצְוַת הַתְּשׁוּבָה.

בִּיחֶזְקֵאל (לג, יא) נֶאֱמַר: ''חַי אָנִי נְאֻם ה' אִם אֶחְפֹּץ בְּמוֹת הָרָשָׁע כִּי אִם בְּשׁוּב רָשָׁע מִדַּרְכּוֹ וְחָיָה'', וְהוּא פֶּלֶא! לְשֵׁם מָה הֻצְרַךְ הַקָּבָּ''ה לִשָּׁבַע שֶׁהִנּוֹ מְקַבֵּל בִּתְשׁוּבָה, אֶלָּא כָּאָמוּר צֹרֶךְ גָּדוֹל רָאָה הַקָּבָּ''ה עַד כְּדֵי שְׁבוּעָה כְּדֵי לְשַׁכְנֵעַ אֶת בָּנָיו כִּי הַתְּשׁוּבָה מוֹעִילָה וְלֹא הִסְתַּפֵּק בְּהוֹדָעָה גְּרֵידָא.

רְאָיָה נוֹסֶפֶת הַמַּמְחִישָׁה לָנוּ אֶת הַצֹּרֶךְ שֶׁל הַבּוֹרֵא בְּשִׁכְנוּעַ תּוֹעֶלֶת הַתְּשׁוּבָה:

הַגְּמָרָא אוֹמֶרֶת: ''לֹא הָיָה רָאוּי דָּוִד רָאוּי לְאוֹתוֹ חֵטְא אֶלָּא כְּדֵי לְהוֹרוֹת תְּשׁוּבָה לַיָּחִיד''.

נִתְבּוֹנֵן קְצָת בְּדִבְרֵי הַגְּמָרָא.

הַגְּמָרָא אוֹמֶרֶת כָּל הָאוֹמֵר דָּוִד חָטָא אֵינוֹ אֶלָּא טוֹעֶה, וְכַמּוּבָא בַּגְּמָרָא כַּמָּה לִמּוּדֵי זְכוּת עַל דָּוִד הַמֶּלֶךְ ע''ה, אָכֵן אִם נַבִּיט בְּפַשְׁטוּת פְּסוּקֵי הַמִּקְרָא נִרְאֶה שֶׁהַכָּתוּב הִכְתִּים אֶת דָּוִד הַמֶּלֶךְ ע''ה בְּכֶתֶם נוֹרָא לְלֹא שׁוּם זְכוּת, וּכִמְשָׁלוֹ שֶׁל נָתָן הַנָּבִיא הַמַּמְשִׁיל אֶת חֵטְא דָּוִד לְשִׁפְלוּת הֶעָשִׁיר הַגַּזְלָן שֶׁגָּזַל אֶת כִּבְשַׂת הָרָשׁ, הֲרֵי שֶׁבְּכָךְ מִתְיַחֵס הוּא לְחֵטְא דָּוִד ע''ה כְּעַל מַעֲשֶׂה שָׁפֵל הָרָאוּי לְאַחַד הָעָם הַהוֹלֵךְ אַחַר יִצְרוֹ.

וּתְמִיהָה גְּדוֹלָה יוֹתֵר יֶשְׁנָהּ כָּאן, מַדּוּעַ הֵבִיא הַקָּבָּ''ה מִכְשׁוֹל חָמוּר עָווֹן אֵשֶׁת אִישׁ לַחֲסִידוֹ וַאֲהוּבוֹ דָּוִד הַמֶּלֶךְ, וַהֲלֹא הַקָּבָּ''ה שׁוֹמֵר אֶת חֲסִידָיו וְנֶאֱמָנָיו. נִתְבּוֹנֵן בְּכָל גְּדוֹלֵי הַדּוֹרוֹת שֶׁבְּכָל דּוֹר וְדוֹר הֲנִהְיָה כַּדָּבָר הַזֶּה אוֹ הֲנִשְׁמַע כָּמוֹהוּ שֶׁיִּכָּשֵׁל אֶחָד מִקְּדוֹשֵׁי הַדּוֹרוֹת מֵהַנְּבִיאִים אוֹ מֵהַתַּנָּאִים, הָאָמוֹרָאִים, מֵאַנְשֵׁי כְּנֶסֶת הַגְּדוֹלָה, הָרִאשׁוֹנִים, הָאַחֲרוֹנִים בְּחֵטְא מַכְתִּים כָּזֶה, וְלָמָּה מַגִּיעַ חֵטְא שֶׁכָּזֶה לְדָוִד מְשִׁיחַ ה' שֶׁהָיָה כְּמוֹ כֵן רֹאשׁ הַסַּנְהֶדְרִין.

קֻשְׁיָא זוֹ הָיְתָה קָשָׁה לַגְּמָרָא. וְתֵרְצָה ''כְּדֵי לְהוֹרוֹת תְּשׁוּבָה לַיָּחִיד''.

כְּלוֹמַר בְּעֶצֶם לֹא הָיָה מַגִּיעַ לְדָוִד לְהִכָּשֵׁל בְּחֵטְא שֶׁכָּזֶה, אֵין הוּא פָּחוּת מִכָּל קְדוֹשֵׁי וּגְדוֹלֵי הַדּוֹרוֹת שֶׁשָּׁמַר הַקָּבָּ''ה עַל כְּבוֹדָם וּשְׁמָרָם מֵחֵטְא כְּדִין הַבָּא לִטַּהֵר מְסַיְּעִין אוֹתוֹ, וְלָמָּה אִם כֵּן בְּכָל זֹאת רָאָה הַקָּבָּ''ה בְּחָכְמָתוֹ לְהַפִּיל אֶת דָּוִד בְּחֵטְא כָּזֶה, הֱיוֹת וְיָדוֹעַ יָדַע הַקָּבָּ''ה שֶׁעֲתִידִין בָּנָיו לַחְטֹא וְלִפֹּל בְּיַד יִצְרָם, וַעֲלוּלִים הֵמָּה לִפֹּל לַחֲלִישׁוּת הַדַּעַת שֶׁבָּזֶה כֹּחוֹ וְהַצְלָחָתוֹ שֶׁל יִצְרָם גָּדוֹל וּמֻצְלָח, וּבִפְרָט כְּשֶׁיֶּחְטְאוּ בַּחֲטָאִים גְּדוֹלִים יִתְיָאֲשׁוּ מִדָּתָם מֵחֹסֶר אֱמוּנַת הַתִּקְוָה, וְרָאָה הַקָּבָּ''ה בְּחָכְמָתוֹ שֶׁדָּבָר אֶחָד יוּכַל לְשַׁכְנְעָם בַּאֲמִתּוּת מִצְוַת הַתְּשׁוּבָה וְעָצְמָתָהּ. וְהוּא בְּכָךְ שֶׁיִּקַּח אֶת אֶחָד הַמְיֻחָד שֶׁבִּגְדוֹלֵי הַדּוֹרוֹת, יַחְטִיאֵהוּ בְּחֵטְא נוֹרָא כְּעָווֹן אֵשֶׁת אִישׁ וּלְבַסּוֹף יְקַבְּלֵהוּ בִּתְשׁוּבָה - ''לְהוֹרוֹת תְּשׁוּבָה לַיָּחִיד'', שֶׁכָּל מִי שֶׁיִּכָּשֵׁל יֹאמְרוּ לוֹ כַּלֵּךְ אֵצֶל דָּוִד שֶׁחָטָא בְּאֵשֶׁת אִישׁ וְקִבְּלָהוּ הַשֵּׁם יִתְבָּרַךְ.

וְלָמָּה דַּוְקָא דָּוִד הַמֶּלֶךְ?

אֶפְשָׁר לוֹמַר שֶׁבָּחַר הַקָּבָּ''ה דַּוְקָא בּוֹ אַחַר שֶׁנִּשְׁבַּע לוֹ ה' שֶׁיִּשְׁמֹר לוֹ בְּרִיתוֹ, וְכַנֶּאֱמַר ''נִשְׁבַּע ה' לְדָוִד אֱמֶת... אָשִׁית לְכִסֵּא לָךְ'', לְמַעַן יִשְׁמְעוּ וְיִרְאוּ כִּי שָׁמַר לוֹ הַקָּבָּ''ה אֱמוּנִים לָנֶצַח עַל אַף חֶטְאוֹ וְלֹא נָטַשׁ בְּרִיתוֹ אִתּוֹ לְעוֹלָם.

נוֹרָא לְהִתְבּוֹנֵן!

חָס הַקָּבָּ''ה עַל הַחוֹטְאִים שֶׁיַּעַמְדוּ בְּמֶשֶׁךְ הַדּוֹרוֹת, וְיָדַע אֶת יִצְרָם וַחֲלִישׁוּת דַּעְתָּם, לָקַח לוֹ צַדִּיק וְחָסִיד מְשִׁיחַ ה' אָב לְכָל בַּעֲלֵי רוּחַ הַקֹּדֶשׁ (כְּדִבְרֵי הָאֲרִ''י שֶׁכְּשֶׁשֵּׁם שֶׁמֹּשֶׁה רַבֵּנוּ אָב לְכָל הַנְּבִיאִים, דָּוִד הַמֶּלֶךְ ע''ה אָב לְכָל בַּעֲלֵי רוּחַ הַקֹּדֶשׁ), וּכְדֵי לְהוֹרוֹת לָהֶם כֹּחַ הַתְּשׁוּבָה לֹא נִמְנַע הַקָּבָּ''ה מִלְּהַכְתִּים אֶת מְשִׁיחוֹ בְּכֶתֶם נִצְחִי בַּתּוֹרָה הַקְּדוֹשָׁה.

וְטַעַם לַחֲשָׁשׁוֹ שֶׁל הַבּוֹרֵא עַל קַטְנוּת אֱמוּנָה מִצִּדֵּנוּ בִּמְיֻחָד עַל מִצְוַת הַתְּשׁוּבָה, הֱיוֹת בְּעֶצֶם הַתְּשׁוּבָה אֵינָהּ מִצַּד הַהִגָּיוֹן שֶׁהֲרֵי אָדָם שֶׁחָטָא וְעָבַר עֲבֵרַת חֹק בִּמְדִינָתוֹ וּכְשֶׁהוּבָא אֶל הַשּׁוֹפֵט וְהוֹדָה בְּאַשְׁמָתוֹ מְבַקֵּשׁ עַל נַפְשׁוֹ לֵאמֹר: מוֹדֶה אֲנִי בְּאַשְׁמָתִי וְעִם כָּל זֶה מְבַקֵּשׁ הִנְנִי לְפָטְרֵנִי מִן הָעֹנֶשׁ, וּמַדּוּעַ? הֱיוֹת וּמַבְטִיחַ הִנְנִי שֶׁלֹּא אָשׁוּב פַּעַם נוֹסֶפֶת עַל עֲבֵרָתִי. תְּשׁוּבָה שֶׁכָּזוֹ תְּקֻבַּל?! בְּוַדַּאי שֶׁלֹּא. וְכִי אֵיפֹה שָׁמַעְנוּ שֶׁשּׁוֹפֵט פָּטַר אָדָם מֵעֹנֶשׁ בִּשְׁבִיל הַהַבְטָחָה שֶׁעוֹד פַּעַם לֹא יָשׁוּב לְכִסְלוֹ, וְאִלּוּ אֵצֶל הַקָּבָּ''ה תּוֹפֵס וּמוֹעִיל הַבְטָחָה שֶׁכָּזוֹ לִמְחֹל וּלְהַעֲבִיר פֶּשַׁע וּלְכַלֶּה חַטָּאת.

וְאֶפְשָׁר שֶׁלְּכָךְ אָמְרוּ חֲזַ''ל, תְּשׁוּבָה נִבְרֵאת קֹדֶם שֶׁנִּבְרָא הָעוֹלָם. וְלִכְאוֹרָה לָמָּה הֻצְרַךְ לִבְרֹא אֶת הַתְּשׁוּבָה קֹדֶם שֶׁנִּבְרָא הָעוֹלָם, אֶלָּא הַטַּעַם הוּא, הֱיוֹת שֶׁהַקָּבָּ''ה בָּרָא אֶת עוֹלָמוֹ בְּהַנְהָגַת ''מִדָּה כְּנֶגֶד מִדָּה'' וְהַיְנוּ אָדָם שֶׁעָשָׂה רַע יְקַבֵּל רַע, וּמִבְּלִי זֶה לֹא יִכּוֹן תִּפְקוּד הָעוֹלָם, שֶׁהֲרֵי הַקָּבָּ''ה מֶלֶךְ אוֹהֵב צְדָקָה וּמִשְׁפָּט וּכְנֶאֱמַר ''אֲנִי ה' אֹהֵב מִשְׁפָּט''. אִם כֵּן הֲרֵי שֶׁלְּאַחַר שֶׁבָּרָא הַקָּבָּ''ה אֶת עוֹלָמוֹ חָקַק חֻקִּים לְקִיּוּם הָעוֹלָם וְאֶחָד מֵהֶם הוּא כָּאָמוּר ''מִדָּה כְּנֶגֶד מִדָּה'', וַהֲרֵי תְּשׁוּבָה הִנָּהּ ''עֲקִיפַת הַחֹק'', שֶׁהֲרֵי הַחֹק מְחַיֵּב שֶׁיְּרַצֶּה הַחוֹטֵא אֶת עָנְשׁוֹ, וּמִבְּלִי רִצּוּי הָעֹנֶשׁ לֹא נִתְקָן הַחֵטְא, וְהִנֵּה בָּאָה מִצְוַת הַתְּשׁוּבָה שֶׁמַּשְׁמָעוּתָהּ בַּקָּשַׁת חֲנִינָה מֵעֹנֶשׁ מִדָּה כְּנֶגֶד מִדָּה, וּבְסַךְ הַכֹּל מִכֹּחַ הַבְטָחַת עֲזִיבַת גְּרֵידָא.

לָכֵן הֻצְרַךְ הַקָּבָּ''ה לִבְרֹא אֶת הַתְּשׁוּבָה קֹדֶם בְּרִיאַת הָעוֹלָם, שֶׁאָז טֶרֶם הוּחַקּוּ חֻקֵּי הַבְּרִיאָה, וְכָל חֻקֵּי הַבְּרִיאָה כְּפוּפִים לַתְּנַאי קֹדֶם שֶׁנִּבְרָא הָעוֹלָם שֶׁהוּא תְּנַאי הַתְּשׁוּבָה שֶׁרַק עִם הַתְּשׁוּבָה יִבָּרֵא הָעוֹלָם, וְאִלְמָלֵי הָיָה בּוֹרֵא הַקָּבָּ''ה אֶת הַתְּשׁוּבָה קֹדֶם בְּרִיאַת הָעוֹלָם נִבְצָר הָיָה מִלְּבָרְאָהּ אַחַר כָּךְ שֶׁהֲרֵי יֵשׁ בָּהּ עֲקִיפַת הַחֹק.

וְנִתְבּוֹנֵן כַּמָּה שׁוֹלֶטֶת עָלֵינוּ קַטְנוּת אֱמוּנָה בְּמִצְוַת הַתְּשׁוּבָה, אָדָם מְקַבֵּל עָלָיו קַבָּלָה כָּל שֶׁהִיא שְׁמִירַת הָעֵינַיִם, שְׁמִירַת הַלָּשׁוֹן, הִתְגַּבְּרוּת עַל הַכַּעַס וְכַדּוֹמֶה, מַצְלִיחַ לְהִתְגַּבֵּר שָׁבוּעַ וּלְאַחַר מִכֵּן מוֹעֵד מִקַּבָּלָתוֹ וְנִכְשָׁל, לְגִבּוֹר יֵחָשֵׁב אִם מַצְלִיחַ הוּא לְהִתְגַּבֵּר עַל חֲלִישׁוּת דַּעְתּוֹ מֵהַנְּפִילָה וְיַתְחִיל מֵחָדָשׁ, אוּלָם אִם יִשְׁנוּ וְיֻשְׁלְשׁוּ מְעִידוֹתָיו הֲרֵי שֶׁיַּגִּיעַ לְמַסְקָנָה שֶׁעָלָיו לָרֶדֶת מִשְּׁאִיפוֹתָיו וּמֵהָרָמָה שֶׁדָּרַשׁ מֵעַצְמוֹ, שֶׁהֲרֵי לֹא עָמַד בְּקַבָּלָתוֹ וְאִם כֵּן הֲרֵי שֶׁקָּשָׁה הִיא מִנְּשׂוֹא אֶצְלוֹ, וְכָךְ יוֹרֵד הוּא בִּשְׁאִיפוֹתָיו מַדְרֵגָה לְמַטָּה מִמַּדְרֵגָה.

לוּ הָיְתָה אֱמוּנַת עָצְמַת הַתְּשׁוּבָה בְּרוּרָה לָנוּ, הֲרֵי שֶׁמֵּעוֹלָם לֹא הָיִינוּ נִשְׁבָּרִים וְיוֹרְדִים מִשְּׁאִיפוֹתֵינוּ, שֶׁהֲרֵי לְמָה הַדָּבָר דּוֹמֶה, לְאָדָם הַתּוֹפֵר בֶּגֶד וּבְמַהֲלַךְ הַתְּפִירָה נִקְרָע לוֹ חוּט הַתְּפִירָה וּבְכֵן מַחְלִיט הוּא אַחַר שֶׁנִּקְרַע לוֹ חוּט הַתְּפִירָה לְהַשְׁלִיךְ אֶת כָּל הַבֶּגֶד לָאַשְׁפָּה, וַהֲלֹא הַבַּר דַּעַת מֵבִין שֶׁכְּשֶׁנִּקְרָע חוּט קוֹשְׁרִים אוֹתוֹ וּמַמְשִׁיכִים לִתְפֹּר, הַתְּשׁוּבָה מְאַחָה קְרָעִים, לוּ הָיְתָה אֱמוּנָתֵנוּ פְּשׁוּטָה וּבְרוּרָה שֶׁבַּתְּשׁוּבָה אֶפְשָׁר לְאַחוֹת קְרָעִים תֵּכֶף וּמִיָּד הֲרֵי שֶׁלֹּא הָיִינוּ נִשְׁבָּרִים מִקְּטִיעַת הָרֶצֶף בָּעֲבוֹדָה, שֶׁהֲרֵי הָרֶצֶף מִצַּד עַצְמוֹ מְהַוֶּה תַּמְרִיץ לְהֶמְשֵׁכִיּוּת, הַשּׁוֹבֵר אֶת הָרֶצֶף הֵמָּה הַמְּעִידוֹת הַקּוֹטְעוֹת אֶת הָרֶצֶף, לוּ הָיָה בָּרוּר לָנוּ שֶׁאֶת קְטִיעוֹת וּקְרָעִים אֵלּוּ אֶפְשָׁר לְאַחוֹת מִיָּד בְּהַבָּעַת חֲרָטָה עַל הֶעָבָר וְקַבָּלָה עַל הֶעָתִיד לֹא הָיִינוּ נִשְׁבָּרִים, אֶלָּא שֶׁבְּעֵינֵינוּ קָשֶׁה לְהַאֲמִין שֶׁכָּל כָּךְ מַהֵר אֶפְשָׁר לְאַחוֹת קְרָעִים.

וְנִתְבּוֹנֵן עוֹד בְּדִבְרֵי הָרַמְבַּ''ם בְּהִלְכוֹת תְּשׁוּבָה: ''אֶמֶשׁ הָיָה זֶה [הַחוֹטֵא] שָׂנאוּי מְשֻׁקָּץ וְתוֹעֵבָה עוֹשֶׂה מִצְווֹת וְטוֹרְפִין לוֹ אוֹתָם בְּפָנָיו וְכוּ', וְהַיּוֹם אָהוּב וְקָרוֹב נֶחְמָד וְיָדִיד, וְהוּא פֶּלֶא וְכִי מַה הִסְפִּיק חוֹטֵא זֶה שֶׁהָיָה אֶמֶשׁ בְּגֶדֶר שָׂנוּאי מְשֻׁקָּץ וּמְתֹעָב לְהֵהָפֵךְ בִּן יוֹם לְאָהוּב קָרוֹב וְיָדִיד וְנֶחְמָד, אֶלָּא וַדַּאי אֵינוֹ אֶלָּא מִשּׁוּם שֶׁהַתְּשׁוּבָה לֹא בַּשָּׁמַיִם הִיא וְלֹא מֵעֵבֶר לַיָּם - קָרוֹב אֵלֶיךָ הַדָּבָר מְאֹד בְּפִיךָ וּבִלְבָבְךָ לַעֲשֹׂתוֹ.

וּכְמוֹ כֵן מָצִינוּ בַּגְּמָרָא הַמְקַדֵּשׁ אֶת הָאִשָּׁה עַל מְנָת שֶׁאֲנִי צַדִּיק גָּמוּר חוֹשְׁשִׁין לַקִּדּוּשִׁין, וְהַגְּמָרָא לֹא אַיְרֵי בְּאֶחָד שֶׁנִּרְאֶה צַדִּיק, אֶלָּא גַּם בְּאָדָם מִן הַשּׁוּק וּבַעַל עֲבֵרָה, וְאִם כֵּן הֲיִתָּכֵן שֶׁיֵּשׁ מַשֶּׁהוּ בִּדְבָרָיו, אֶלָּא כָּאָמוּר אֶפְשָׁר שֶׁהִרְהֵר תְּשׁוּבָה, וּתְשׁוּבָה אֵינָהּ אֶלָּא בְּפִיךָ וּבִלְבָבְךָ לַעֲשׂוֹתוֹ, כְּלוֹמַר, הַחְלָטָה בַּפֶּה וּבַלֵּב לַעֲשׂוֹת, וּמִיָּד הֱוֵי בַּעַל תְּשׁוּבָה.

וּכְדֵי לְהַמְחִישׁ יוֹתֵר אֶת קַטְנוּת אֱמוּנָתֵנוּ בְּעָצְמַת כֹּחַ הַתְּשׁוּבָה אָבִיא מַעֲשֶׂה אֲמִתִּי, נִזְדַּמֵּן לִי פַּעַם לְדַבֵּר עִם חוֹזֵר בִּתְשׁוּבָה שָׁבוּר וּמְיֹאָשׁ, וּשְׁאַלְתִּיהוּ הֲכֵיצַד הִתְחִיל אֶצְלוֹ סִבַּת הַיֵּאוּשׁ, וְעָנָה לִי שֶׁהָלַךְ הוּא בְּדֶרֶךְ הַתְּשׁוּבָה בְּהַצְלָחָה אוּלָם בְּאַחַד הַיָּמִים הִתְעַצֵּל מְאֹד וְלֹא קָם לַתְּפִלָּה בַּבֹּקֶר, וְעָבַר זְמַן קְרִיאַת שְׁמַע וּתְפִלָּה, וְאֶת הַנָּחַת הַתְּפִלִּין דָּחָה בְּאוֹתוֹ יוֹם מִשָּׁעָה לְשָׁעָה עַד שֶׁגַּם לֹא הִנִּיחַ תְּפִלִּין בְּאוֹתוֹ יוֹם. וּכְשֶׁנִּזְכַּר בָּעֶרֶב שֶׁאוֹתוֹ יוֹם לֹא הִנִּיחַ תְּפִלִּין נִשְׁבַּר לְגַמְרֵי, וּבְעִקְּבוֹת מַשְׁבֵּר זֶה עוֹד כַּמָּה שָׁבוּעוֹת אַחַר כָּךְ לֹא הִנִּיחַ תְּפִלִּין מִמַּשְׁבְּרוֹ וְיֵאוּשׁוֹ. וְתוֹפָעָה כָּזוֹ מְצוּיָה הַרְבֵּה לֹא רַק אֵצֶל חִלּוֹנִים הַשָּׁבִים בִּתְשׁוּבָה, אֶלָּא כְּמוֹ כֵן אֵצֶל בְּנֵי הַתּוֹרָה הַמּוֹעֲדִים בְּמַהֲלַךְ גְּדָרִים וְקַבָּלוֹת שֶׁקִּבְּלוּ עַל עַצְמָם. וּמַסִּיקִים מַסְקָנָה לָרֶדֶת בִּשְׁאִיפוֹתֵיהֶם וּלְהִתְפַּשֵּׁר עִם הַשָּׂטָן בְּחָשְׁבָם שֶׁבְּכָךְ שֶׁיֵּרְדוּ מֵהָרָמָה לָהּ שָׁאֲפוּ יִסְתַּדְּרוּ עִם יִצְרָם וְיִחְיוּ עִמּוֹ בְּשָׁלוֹם לְלֹא מִלְחָמָה, וְשָׁכְחוּ שֶׁאוֹתוֹ שָׂטָן אֵינוֹ בַּר פְּשָׁרָה אֶלָּא בִּרְצוֹנוֹ לְהַאֲבִיד אֶת הָאָדָם לְגַמְרֵי וְרַק נִגָּשׁ הוּא בְּדֶרֶךְ פְּשָׁרָה אוּלָם לֹא זוֹ כַּוָּנָתוֹ אֶלָּא כִּפְשׁוּטוֹ שֶׁל מִקְרָא ''צוֹפֶה רָשָׁע לַצַּדִּיק וּמְבַקֵּשׁ לַהֲמִיתוֹ'', לַהֲמִיתוֹ וְרַק לַהֲמִיתוֹ, לַהֲמִיתוֹ לְגַמְרֵי וְלֹא לַחֲצָאִין וְלִשְׁלִישׁ.

אֲבָל לוּ חָכְמוּ יַשְׂכִּילוּ זֹאת לְדִבְרֵי הַגְּמָרָא בְּיוֹמָא פ''ז אָמַר רַבִּי מַתְיָא בֶּן חָרָשׁ לְרַבִּי אֶלְעָזָר בֶּן עֲזַרְיָה שָׁמַעְתָּ חִלּוּקֵי כַּפָּרָה. אָמַר לוֹ עָבַר אָדָם עַל מִצְוַת עֲשֵׂה - לֹא זָז מִשָּׁם עַד שֶׁמּוֹחֲלִים לוֹ, הֲרֵי אוֹתוֹ חוֹזֵר בִּתְשׁוּבָה שֶׁמָּעַד וְלֹא קָרָא קְרִיאַת שְׁמַע וְלֹא תְּפִלָּה וְלֹא תְּפִלִּין, אִם בְּאוֹתוֹ יוֹם הָיָה עוֹשֶׂה תְּשׁוּבָה וּמַאֲמִין לְדִבְרֵי הַגְּמָרָא בְּ''יוֹמָא'', שֶׁלֹּא זָז מִשָּׁם עַד שֶׁמּוֹחֲלִין עַל בִּטּוּל מִצְווֹת עֲשֵׂה אֵלּוּ שֶׁלֹּא קִיְּמָם, מִיָּד הָיָה מִתְעוֹדֵד וּמַמְשִׁיךְ אֶת הָרֶצֶף. אוּלָם בִּגְלַל קַטְנוּת אֱמוּנָתוֹ בְּעָצְמַת הַתְּשׁוּבָה הֶחְלִיט שֶׁאֵין בְּאֶפְשָׁרוּתוֹ לְאַחוֹת אֶת הַקֶּרַע, וּלְדַעְתּוֹ כְּדַאי לִזְרֹק הַכֹּל, כְּאוֹתוֹ שֶׁזָּרַק אֶת הַבֶּגֶד בִּשְׁבִיל קְרִיעַת חוּט הַתְּפִירָה.

וְכֵן לְגַבֵּי מִצְווֹת לֹא תַּעֲשֶׂה - יוֹם כִּפּוּר מְכַפֵּר וְכֵן לְגַבֵּי חַיָּבֵי כְּרִיתוֹת וּמִיתוֹת בֵּית דִּין שֶׁאָמְנָם יֵשׁ צֹרֶךְ בְּיִסּוּרִים, אוּלָם הַיִּסּוּרִים זֶה מִצִּדּוֹ יִתְבָּרַךְ, מִצִּדֵּנוּ דַּי בִּתְשׁוּבָה בְּיוֹם כִּפּוּר הַמְכַפֵּר לְגַמְרֵי עַל עֲווֹנוֹתֵינוּ לְהֵחָשֵׁב כִּבְרִיָּה חֲדָשָׁה וּלְהַתְחִיל דַּף חָדָשׁ.

וְאָכֵן כֵּן לְהַאֲמִין בְּהֶחְלֵט לְדִבְרֵי הָרַמְבַּ''ם שֶׁהַחוֹטֵא שָׂנאוּי מְשֻׁקָּץ וּמְתֹעָב זֶהוּ בְּוַדַּאי טוֹב לְהַאֲמִין כֵּן קֹדֶם הָעֲבֵרָה כְּדֵי שֶׁלֹּא לַחְטֹא, אוּלָם לְאַחַר הַחֵטְא חַיָּבִים אָנוּ לְהַאֲמִין לְמִשְׁפָּטוֹ הַשֵּׁנִי שֶׁל הָרַמְבַּ''ם שֶׁהַשָּׁב בִּתְשׁוּבָה נֶחְשָׁב הוּא לְאָהוּב קָרוֹב וְיָדִיד, אֶלָּא שֶׁיִּצְרֵנוּ הָרַע מְלַמְּדֵנוּ לְהֶפֶךְ, קֹדֶם הַחֵטְא מְעוֹדֵד הוּא אוֹתָנוּ לַחְטֹא שֶׁהֲרֵי אֶפְשָׁר לָשׁוּב וּלְהֵחָשֵׁב לְאָהוּב קָרוֹב וְיָדִיד, אוּלָם לְאַחַר הַחֵטְא מַרְאֶה לָנוּ אֶת הַ''שָּׂנאוּי מְשֻׁקָּץ וּמְתֹעָב'', וּמַרְחִיק מִלִּבֵּנוּ אֶת אֱמוּנַת עָצְמַת הַתְּשׁוּבָה הַמְקָרֶבֶת לִידִידוּת וְאַהֲבָה אֶת הַחוֹטֵא.

וְעַל פִּי זֶה הִסְבַּרְנוּ אֶת הַתְּמִיהָה הַגְּדוֹלָה וְהַמְפֻרְסֶמֶת הֲכֵיצַד בְּחֹדֶשׁ אֱלוּל נִצְטַוִּינוּ לָשׁוּב וּלְהַרְבּוֹת בִּסְלִיחוֹת וּבִכְנִיעָה וּבִבְכִיָּה רַבָּה מֵאֵימַת יוֹם הַמְאֻיָּם וְהַחֲרָדָה - יוֹם הַדִּין רֹאשׁ הַשָּׁנָה, וְהִנֵּה בְּהַגִּיעַ רֹאשׁ הַשָּׁנָה שֶׁלִּקְרָאתוֹ חָרַדְנוּ אֶת כָּל הַחֲרָדָה הַגְּדוֹלָה בְּחֹדֶשׁ אֱלוּל, מְצֻוִּים אָנוּ לֶאֱכֹל וְלִשְׁתּוֹת וְכַנֶּאֱמַר ''אִכְלוּ מַשְׁמַנִּים וּשְׁתוּ מַמְתַּקִּים וְאַל תֵּעָצֵבוּ כִּי חֶדְוַת ה' הִיא מָעֻזְּכֶם'' - תֵּמַהּ, אֶלָּא כָּאָמוּר בְּמִצְוַת הַתְּשׁוּבָה ב' חֲלָקִים, חֵלֶק א' הַוִּדּוּי הַבְּכִיָּה וְהַכְנָעָה וְהַדְּאָגָה כִּמְבֹאָר בְּרַבֵּנוּ יוֹנָה בְּשַׁעֲרֵי תְּשׁוּבָה, אוּלָם חֵלֶק הַשֵּׁנִי שֶׁל הַתְּשׁוּבָה שֶׁאֵינֶנּוּ קַל מֵהַחֵלֶק הָרִאשׁוֹן וְאוּלַי גַּם יוֹתֵר קָשֶׁה מִמֶּנּוּ - לְהַאֲמִין שֶׁהַתְּשׁוּבָה הוֹעִילָה וְחָזַר הָרֶצֶף לִמְקוֹמוֹ וְאֶפְשָׁר לְהַמְשִׁיךְ עִם אוֹתָם שְׁאִיפוֹת בָּרָמָה הַגְּבוֹהָה וְלֹא לָרֶדֶת מִשְּׁאִיפוֹתֵינוּ כְּלָל חַס וְחָלִילָה, אֲזַי לְאַחַר שֶׁקִּיַּמְנוּ אֶת הַחֵלֶק הָרִאשׁוֹן שֶׁל הַתְּשׁוּבָה בְּחֹדֶשׁ אֱלוּל וְהִתְוַדִּינוּ וּבָכִינוּ וְדָאַגְנוּ מֵחֲטָאֵינוּ חַיָּבִים אָנוּ לְקַיֵּם עֲדַיִן אֶת הַחֵלֶק הַשֵּׁנִי שֶׁל הַתְּשׁוּבָה וְהוּא לְהַאֲמִין שֶׁאָכֵן תְּשׁוּבָתֵנוּ הִתְקַבְּלָה וְאֶפְשָׁר לְהַמְשִׁיךְ בָּעֲבוֹדָה בָּרָמָה הַגְּבוֹהָה, וְעַל כָּךְ רוֹצֶה הַקָּבָּ''ה לִבְחֹן אֶת אֱמוּנָתֵנוּ וּבִטְחוֹנֵנוּ בּוֹ וְזֹאת בְּצַוּוֹתוֹ אוֹתָנוּ לָבוֹא לְיוֹם הַדִּין בֶּאֱמוּנָה וּבִטָּחוֹן שֶׁאָכֵן תְּשׁוּבָתֵנוּ הִתְקַבְּלָה. כִּי בְּעֶצֶם זוֹ שְׁלֵמוּת הַתְּשׁוּבָה וּמִבִּלְעֲדֵי קִיּוּמָהּ שֶׁל הַחֵלֶק הַשֵּׁנִי לֹא תִּכּוֹן הַתְּשׁוּבָה בְּיַד הַשָּׁב כִּי יִשָּׁבֵר וְיִמּוֹט לִפֹּל מִמַּדְרֵגָתוֹ לְחַפֵּשׂ לוֹ קֻלּוֹת וּפְשָׁרוֹת עִם יִצְרוֹ.

וְזֶה שֶׁבָּאִים אָנוּ בְּרֹאשׁ הַשָּׁנָה בְּבַקָּשַׁת כָּתְבֵנוּ בְּסֵפֶר צַדִּיקִים חֲסִידִים יְשָׁרִים וּתְמִימִים, וְהוּא לִכְאוֹרָה תָּמוּהַּ דְּמָה עִנְיָן לְבַקֵּשׁ לְהִכָּתֵב בְּסֵפֶר שְׁמוֹת הַצַּדִּיקִים, הֲלֹא אִם הָאָדָם צַדִּיק בְּמֵילֶא יִכָּתֵב וְיֵרָשֵׁם בִּרְשִׁימַת שְׁאָר הַצַּדִּיקִים, וְאִם רָחוֹק הוּא מִלִּהְיוֹת צַדִּיק הֲלֹא לְבוּשָׁה וּלְחֶרְפָּה תֵּחָשֵׁב לוֹ לִהְיוֹת רָשׁוּם בִּרְשִׁימָתָם, וּכְמוֹ כֵן מַה תּוֹעִיל בַּקָּשָׁתוֹ וּתְחִנָּתוֹ לְהֵרָשֵׁם בִּרְשִׁימָתָן שֶׁל צַדִּיקִים.

וּמְבָאֵר זֹאת הָרַב ''שִׂפְתֵי חַיִּים'' בְּשֵׁם רַבּוֹ הָרַב ''מִכְתָּב מֵאֵלִיָּהוּ'' וְרָאִיתִי שֶׁכֵּן מוּבָא בְּסֵפֶר ''תּוֹלְדוֹת יַעֲקֹב יוֹסֵף''. שֶׁכֻּלָּם נִתְנַבְּאוּ בְּאוֹתוֹ סִגְנוֹן, דְּהָאָדָם בְּרֹאשׁ הַשָּׁנָה נִדּוֹן גַּם בְּרוּחָנִיּוּת, וְאֶת דִּינוֹ קוֹבֵעַ הוּא בְּעַצְמוֹ, הוּא הַמַּכְתִּיב לְעַצְמוֹ בְּאֵיזֶה סֵפֶר יִכָּתֵב, כְּשֶׁבָּא הָאָדָם בְּרֹאשׁ הַשָּׁנָה עִם רְצוֹנוֹת וּשְׁאִיפוֹת גְּדוֹלוֹת, שְׁאִיפוֹת שֶׁל צִדְקוּת וַחֲסִידוּת וְאֵינוֹ מוּכָן לֵירֵד בִּשְׁאִיפוֹתָיו אֲזַי מַכְתִּיב הוּא אֶת עַצְמוֹ בְּסֵפֶר צַדִּיקִים, וְאִם יוֹרֵד הוּא מִמַּדְרֵגוֹתָיו שְׁאִיפוֹתָיו וּרְצוֹנוֹ לִהְיוֹת בֵּינוֹנִי וְתוּ לֹא, מַכְתִּיב הוּא אֶת עַצְמוֹ בְּסֵפֶר בֵּינוֹנִיִּים. וְאִם אֵינוֹ שׁוֹאֵף לִכְלוּם אֲזַי חַס וְחָלִילָה...

כְּשֶׁאָנוּ בָּאִים בְּרֹאשׁ הַשָּׁנָה בְּבַקָּשַׁת כָּתְבֵנוּ בְּסֵפֶר צַדִּיקִים כַּוָּנָתֵנוּ שֶׁאָנוּ בּוֹטְחִים בַּה' שֶׁקִּבֵּל אֶת הַתְּשׁוּבָה מֵאִתָּנוּ, קִבֵּל הַחֲרָטָה בְּרָצוֹן, וּלְכָךְ בְּכֹחַ בִּטָּחוֹן זֶה בָּאִים אָנוּ לְפָנָיו וּמַצְהִירִים כִּי אֵינֶנּוּ מוּכָנִים לֵירֵד מֵהָרָמָה וְהַשְּׁאִיפָה שֶׁלָּנוּ בְּעִקְּבוֹת חַטְּאוֹתֵינוּ וּמְעִידוֹתֵינוּ בַּעֲבוֹדָתוֹ, מַאֲמִינִים אָנוּ בְּכֹחַ הַתְּשׁוּבָה כִּי עָצְמָתָהּ רַב וּפִרְיָהּ מֵנִיב תּוֹצָאוֹת מִיָּדִיּוֹת לְחוֹלֵל מַהְפָּךְ בְּנֶפֶשׁ הָאָדָם וּלְהוֹעִיל לוֹ לְהַתְחִיל דַּף חָדָשׁ, וּמִתְחַדְּשִׁים אָנוּ לִקְרַאת הַשָּׁנָה הַחֲדָשָׁה בְּבַקָּשַׁת ''כָּתְבֵנוּ בְּסֵפֶר צַדִּיקִים'' לְאַחַר הַתְּשׁוּבָה, הַסְּלִיחוֹת וְהַוִּדּוּי שֶׁעָשִׂינוּ בְּחֹדֶשׁ אֱלוּל מְחַדְּשִׁים אָנוּ אֶת בַּקָּשָׁתֵנוּ לִהְיוֹת צַדִּיקִים מִבְּלִי לְהִתְחַשֵּׁב בַּקְּטִיעוֹת וְהַקְּרִיעוֹת שֶׁהָיוּ בְּמַהֲלַךְ הָעֲבוֹדָה.

וְהַזְּמַן הַמַּתְאִים לְכָךְ בְּיוֹתֵר הוּא רֹאשׁ הַשָּׁנָה, שֶׁהֲרֵי כֹּחַ חֲנִינָה זֶה לְאַחוֹת קְרָעִים אֵין בִּיכֹלֶת וְהַשָּׂגַת אֱנוֹשׁ לַהֲבִינוֹ, שֶׁכָּאָמוּר הִנּוֹ מֵעַל חֻקֵּי ''מִדָּה כְּנֶגֶד מִדָּה'', וְהִנּוֹ עֲקִיפַת הַחֹק שֶׁאֵין אֶפְשָׁרוּת לְבַצְּעוֹ רַק לְהַקָּבָּ''ה בִּהְיוֹתוֹ מֶלֶךְ, וְרַק בְּיַד הַמֶּלֶךְ יֵשׁ כֹּחַ חֲנִינָה, אֲזַי בְּרֹאשׁ הַשָּׁנָה יוֹם חִדּוּשׁ הַמְּלוּכָה לְמַחֲזוֹר נוֹסָף, יוֹם שֶׁבּוֹ אָנוּ מַמְלִיכִים אֶת הַבּוֹרֵא עָלֵינוּ, כִּבְיָכוֹל אָז בָּאִים אָנוּ וּבְכֹחַ הַמַּלְכוּת שֶׁבְּיָדוֹ מְבַקְּשִׁים אָנוּ חֲנִינָה שֶׁאַל יִתְחַשֵּׁב בִּמְעִידוֹתֵינוּ וּבִנְפִילוֹתֵינוּ וִיחַדֵּשׁ אִתָּנוּ אֶת הַבְּרִית לְהַתְחִיל מֵחָדָשׁ, וְהוּא בְּכֹחַ מַלְכוּתוֹ שֶׁהִיא הַסִּבָּה לְאֶפְשָׁרוּת הַחֲנִינָה יִתְרַצֶּה בְּאֵין מוֹנֵעַ לְקַבֵּל אֶת הַצָּעָתֵנוּ לְהַתְחָלָה חֲדָשָׁה, וְזֶהוּ הַנַּחַת הַגָּדוֹל שֶׁלּוֹ יִתְבָּרַךְ בִּרְאוֹתוֹ שֶׁאֵין אָנוּ יוֹרְדִים בְּרָמַת שְׁאִיפוֹתֵינוּ וְדוֹרְשִׁים כְּתִיבָה בְּסֵפֶר צַדִּיקִים וַחֲסִידִים דַּוְקָא מִבְּלִי לְהִתְפַּשֵּׁר, וּבָזֶה זוֹכִים אָנוּ לְהֵחָשֵׁב עִם צַדִּיקִים וַחֲסִידִים וּלְהִכָּתֵב בִּרְשִׁימָתָן שֶׁל עוֹבְדֵי ה'.

וְלְאוֹר הָאָמוּר יֵרָאֶה לְהָבִין הֵיטֵב אֶת נֻסַּח הַתְּפִלָּה שֶׁתִּקְּנוּ לָנוּ אַנְשֵׁי כְּנֶסֶת הַגְּדוֹלָה בְּבִרְכַּת ''הֲשִׁיבֵנוּ אָבִינוּ לְתוֹרָתֶךָ'', שֶׁנִּסְּחוּ לָנוּ בְּסִיּוּם בְּרָכָה זוֹ בא''ה ''הָרוֹצֶה בִּתְשׁוּבָה''. וְהוּא לִכְאוֹרָה שׁוֹנֶה מִנֻּסַּח סִיּוּם כָּל הַבְּרָכוֹת שֶׁהֲרֵי בְּכָל הַבְּרָכוֹת מְסַיְּמִים אָנוּ בַּאֲמִתּוּת כֹּחוֹ בְּפֹעַל שֶׁל אוֹתָהּ בַּקָּשָׁה שֶׁבִּקַּשְׁנוּ, כְּגוֹן בִּקַּשְׁנוּ רְפָאֵנוּ ה' וְנֵרָפֵא, מְסַיְּמִים אָנוּ בא''ה רוֹפֵא חוֹלֵי עַמּוֹ יִשְׂרָאֵל, כְּלוֹמַר מְאַמְּתִים אָנוּ בְּסִיּוּם הַבְּרָכָה אֶת כֹּחוֹ וְעָצְמָתוֹ בְּאוֹתָהּ בַּקָּשָׁה שֶׁבִּקַּשְׁנוּ, וְכֵן מְבָרֵךְ הַשָּׁנִים, חוֹנֵן הַדַּעַת וְכוּ'. וּכְמוֹ כֵן הָיָה לְנַסֵּחַ אֶת בִּרְכַּת הֲשִׁיבֵנוּ, כַּאֲשֶׁר מְבַקְּשִׁים אָנוּ שֶׁיְּשִׁיבֵנוּ ה' וְיַחְזִירֵנוּ בִּתְשׁוּבָה הָיָה לָנוּ לְסַיֵּם בא''ה ''הַמְקַבֵּל בִּתְשׁוּבָה'' דְּהַיְנוּ לְאַמֵּת אֶת כֹּחוֹ בַּבַּקָּשָׁה שֶׁבִּקַּשְׁנוּ מִמֶּנּוּ, וּמַהוּ הַנֻּסָּח שֶׁנִּסְּחוּ לָנוּ ''הָרוֹצֶה בִּתְשׁוּבָה'' מַאן דְּכַר שְׁמֵיהּ שֶׁל ''רָצוֹן'' שֶׁהִנּוֹ הָרוֹצֶה בִּתְשׁוּבָה וַהֲלֹא שִׁנּוּ כָּאן בַּנֻּסָּח הַשָּׁוֶה לְכֻלָּם.

וְלִדְבָרֵינוּ יוּבַן, שֶׁבֶּאֱמֶת עִנְיַן קַבָּלַת הַתְּשׁוּבָה תְּלוּיָה הִיא בִּרְצוֹנוֹ הַפָּשׁוּט לְלֹא שֵׂכֶל וְהִגָּיוֹן, וְאֵין זֶה כְּכָל חֻקֵּי הַבְּרִיאָה שֶׁחָקַק הַקָּבָּ''ה שֶׁהִנּוֹ אָכֵן רוֹפֵא וּמְפַרְנֵס וְכוּ' שֶׁאֵלּוּ כְּפוּפִים לְחֹק מִדָּה כְּנֶגֶד מִדָּה, וְאִלּוּ הַתְּשׁוּבָה אֵינָהּ פּוֹעֶלֶת כְּמוֹ כֻּלָּם אֶלָּא תְּלוּיָה הִיא בִּרְצוֹנוֹ הַפָּשׁוּט, שֶׁכָּךְ רָצָה כִּתְנַאי לִבְרִיאַת הָעוֹלָם וְשֶׁלְּכָךְ בְּרָאָהּ קֹדֶם בְּרִיאַת הָעוֹלָם עַל מְנָת שֶׁגַּם הַנְהָגַת ''מִדָּה כְּנֶגֶד מִדָּה'' תְּהֵא כְּפוּפָה לִתְנַאי הַתְּשׁוּבָה שֶׁקָּדַם לָהּ.

~ ד. ''הַבָּא לִטַּהֵר מְסַיְעִין אוֹתוֹ'' אֵיךְ פַּעַם וְאֵיךְ הַיּוֹם...

הַבְטָחַת ''הַבָּא לִטַּהֵר מְסַיְּעִין אוֹתוֹ'' שֶׁזּוֹ כַּמּוּבָן הַבְטָחָה נִצְחִית יֵשׁ לִרְאוֹת בָּהּ כְּהַיּוֹם מַשְׁמָעוּת אַחֶרֶת מֵאֲשֶׁר יָמִים עָבָרוּ.

בְּיָמִים עָבָרוּ שֶׁהָיוּ עוֹבְדֵי ה' בִּתְקוּפַת הֶאָרַת פָּנִים בִּבְחִינַת ''יָאֵר ה' פָּנָיו אֵלֶיךָ'', הֲרֵי שֶׁאָז כְּשֶׁקָּם יְהוּדִי וְהֶחְלִיט הִנְנִי בָּא לִטַּהֵר לִפְנֵי בּוֹרְאִי, וּבְכֵן הָיָה מִתְיַגֵּעַ וּמִתְאַמֵּץ בַּתְּפִלָּה לְאָמְרָהּ בְּכַוָּנָה, וְלִהְיוֹת עוֹבֵד ה', וְאָכֵן הָיָה זוֹכֶה לְמַתְּנַת ''מְסַיְּעִין אוֹתוֹ'', חוּשָׁיו וְהֶרְגֵּשָׁיו הָיוּ מִתְפַּתְּחִים, הָיָה נִתָּן לוֹ אֶפְשָׁרוּת לְהַרְגִּישׁ נֹעַם וּמְתִיקוּת בַּעֲבוֹדַת ה', וּמַמָּשׁ תְּפִלָּתוֹ הָיְתָה מִתּוֹךְ עֲרֵבוּת עֲצוּמָה עַד שֶׁמַּמָּשׁ קָשֶׁה הָיָה לוֹ לְהִנָּתֵק מִמִּלּוֹת הַתְּפִלָּה.

וְכֵן מִי שֶׁבָּחַר לוֹ בִּמְיֻחָד לִגְדֹּל בַּתּוֹרָה וְהִתְיַגַּע בָּהּ כָּרָאוּי, הִתְקַיְּמָה בּוֹ הַבְטָחַת ''מְסַיְּעִין אוֹתוֹ'', שֶׁהִתְבַּטְּאָה בִּפְתִיחַת שַׁעֲרֵי חָכְמָה עֲרֵבוּת בַּתּוֹרָה, עַד שֶׁלֹּא הָיָה יָכוֹל לְהִפָּרֵד מִתַּלְמוּדוֹ יוֹמָם וָלַיְלָה.

בְּיָמֵינוּ יָמִים שֶׁל הֶסְתֵּר פָּנִים יֶשְׁנָהּ גַּם הַבְטָחַת ''הַבָּא לִטַּהֵר מְסַיְּעִין אוֹתוֹ'' אֶלָּא שֶׁהִיא בְּאֹפֶן אַחֵר.

הַיּוֹם שֶׁחוּשֵׁינוּ כָּהוּ וְהַרְגָּשׁוֹתֵינוּ מֵתוּ בְּקִרְבֵּנוּ וְהַנִּסְיוֹנוֹת תּוֹקְפִים מִכָּל כִּוּוּן, הַהַבְטָחָה לַבָּא לִטַּהֵר מִתְבַּטֵּאת בְּכָךְ שֶׁאָכֵן יִתְיַגַּעַ וְיַעֲמֹל קָשֶׁה לְתוֹרָה אוֹ לִתְפִלָּה אוֹ לְתִקּוּן מִדָּה אוֹ תַּאֲוָה מְסֻיֶּמֶת לִפְרֹשׁ מֵהָרַע, וּלְאַחַר שֶׁיָּגַע וְעָמַל כִּדְבָעֵי יִפֹּל נְפִילָה קָשָׁה, וְהַ''מְסַיְּעִין אוֹתוֹ'' שֶׁמַּגִּיעַ לוֹ לְאוֹתוֹ עָמֵל הוּא שֶׁ''יִּזְכֶּה'' לִרְצוֹת לְהַתְחִיל שׁוּב הַתְחָלָה חֲדָשָׁה וְלֹא יָמוּת לִבּוֹ בְּקִרְבּוֹ לְהִתְיָאֵשׁ מֵהָעֲבוֹדָה.

וְכֵן הָלְאָה כֵּיוָן שֶׁמַּגִּיעַ לוֹ הַבְטָחַת ''מְסַיְּעִין אוֹתוֹ'' יִזְכֶּה לָקוּם מִנְּפִילָתוֹ וְלַחְזֹר לְמַעֲמָדוֹ הָרִאשׁוֹן, וְאָכֵן שׁוּב יִפֹּל וְיִכָּשֵׁל וְיִמְעֲדוּ צְעָדָיו וְתִתְעַגֵּם נַפְשׁוֹ לִמְאֹד וְיִסָּתֵר אוֹר פְּנֵי ה' מִמֶּנּוּ וִימֵי חֹשֶׁךְ שֶׁל חֲלִישׁוּת הַדַּעַת קָשִׁים יַעַבְרוּ עָלָיו, אֶלָּא מִכֵּיוָן שֶׁהִתְיַגַּע וּמַגִּיעַ לוֹ בְּהַבְטָחָה שֶׁאֵינָהּ חוֹזֶרֶת רֵיקָם ''הַבָּא לִטַּהֵר מְסַיְּעִין אוֹתוֹ'' יַעַזְרוּהוּ מִן הַשָּׁמַיִם שֶׁשּׁוּב יָקוּם וְלֹא יִתְיָאֵשׁ, אֶלָּא יִתְחַזֵּק לְחַפֵּשׂ עֵצוֹת וּדְרָכִים לָקוּם מִנְּפִילָתוֹ וְלַחְזֹר שׁוּב לִמְקוֹמוֹ.

אוֹ כְּמוֹ כֵן יִתָּכֵן שֶׁהַנְּפִילוֹת וַחֲלִישׁוּת הַדַּעַת יִנְבְּעוּ מֵהַיִּסּוּרִים הָרַבִּים שֶׁיִּפְקְדוּ אוֹתוֹ דַּוְקָא בַּמַּהֲלָךְ הַמֻּצְלָח שֶׁלּוֹ בַּעֲבוֹדַת ה', דַּוְקָא אָז יִתְעָרְמוּ עָלָיו נִסְיוֹנוֹת וּקְשָׁיִים, עָגְמַת נֶפֶשׁ בְּמָמוֹן וּבְגוּף וְכֻלּוֹ יְהֵא נָתוּן בִּתְמִיהָה אַיֵּה אֱלֹהַי?! הֲלֹא אֲנִי עוֹבֵד אוֹתוֹ בְּכָל לִבִּי וְלָמָּה קָרָאת לִי הַצָּרָה הַזּוֹ.

וּכְמוֹ שֶׁסִּפֵּר לִי חוֹזֵר בִּתְשׁוּבָה אֲמִתִּי בְּכָל לִבּוֹ וְנַפְשׁוֹ, שֶׁהִשְׁתַּפְשֵׁף יָפֶה יָפֶה בְּהַרְבֵּה נִסְיוֹנוֹת שֶׁעָמְדוּ עָלָיו וְעָמַד כִּמְעַט בְּכֻלָּם, שֶׁכְּבָר הִתְרַגֵּל שֶׁכָּל פַּעַם שֶׁעוֹשֶׂה הוּא אֵיזוֹ מִצְוָה בִּמְסִירוּת נֶפֶשׁ אוֹ עוֹמֵד בְּנִסָּיוֹן קָשֶׁה שֶׁעוֹמֵד בְּפָנָיו יוֹדֵעַ הוּא כְּבָר מַה מְחַכֶּה לוֹ מִיָּד לְאַחַר זֶה, אוֹ מַחֲלֹקֶת בַּבַּיִת אוֹ קִלְקוּל בָּרֶכֶב אוֹ בִּזָּיוֹן וְעָגְמַת נֶפֶשׁ אַחֶרֶת וְכַדּוֹמֶה.

נוֹרָא!

הַהֶסְתֵּר פָּנִים כָּל כָּךְ גָּדוֹל הַיּוֹם שֶׁכְּבָר יֵשׁ לְהִתְרַגֵּל וּלְהַאֲמִין שֶׁדַּוְקָא לְאַחַר עֲשִׂיַּת רְצוֹן ה' בִּמְסִירוּת מְחַכָּה לָנוּ אֵיזוֹשֶׁהִי מַכָּה...

אִם כֵּן אֵפוֹא הַבָּא לִטַּהֵר מְסַיְּעִין אוֹתוֹ וַהֲלֹא דִּבְרֵי רַבּוֹתֵינוּ הֵמָּה נִצְחִיִּים, אֶלָּא הוּא אֲשֶׁר דִּבַּרְנוּ, הַסִּיַּעְתָּא דִּשְׁמַיָּא מִתְבַּטֵּאת בִּתְקוּפָתֵנוּ הִיא בְּכָךְ שֶׁתִּזְכֶּה לֹא לִפֹּל מֵחֲלִישׁוּת הַדַּעַת וְלֹא לְהִטָּרֵף מֵהַבִּלְבּוּל הַנּוֹרָא הַמְטָרֵף אֶת דַּעַת הַמַּאֲמִין, אֶלָּא בִּתְמִימוּת וּבֶאֱמוּנָה לְהַמְשִׁיךְ אֶת מַהֲלַךְ הָעֲבוֹדָה כְּאִלּוּ וְלֹא קָרָה דָּבָר.

וְזוֹ הַמְּסִירוּת נֶפֶשׁ הַנִּדְרֶשֶׁת מֵאִתָּנוּ הַיּוֹם בְּעִקְּבְתָא דִּמְשִׁיחָא, דּוֹר הָעֲקֵבִים, לָלֶכֶת כְּתַפְקִיד הֶעָקֵב בְּתוֹךְ בֹּץ רֶפֶשׁ וְטִיט וּמִבְּלִי לְהִתְחַשְׁבֵּן בַּקּוֹרוֹת אִתָּנוּ אֶלָּא בִּתְמִימוּת לְהַמְשִׁיךְ בְּמַהֲלַךְ הָעֲבוֹדָה הָלְאָה וְהָלְאָה וּלְהַאֲמִין כִּי עוֹבְדִים אָנוּ לְאֵ-ל אֱמוּנָה וְאֵין עָוֶל צַדִּיק וְיָשָׁר הוּא, וּכְנֶאֱמַר כִּי לֹא מַחְשְׁבוֹתַי מַחְשְׁבוֹתֵיכֶם, וְאֵין לָנוּ שׁוּם הַשָּׂגָה בְּעֹמֶק דְּרָכָיו יִתְבָּרַךְ, וְרַק לֶעָתִיד זְמַן הַנֶּחָמָה הָאֲמִתִּית נִזְכֶּה לְהָבִין דְּרָכָיו הַיְשָׁרִים וְהַצַּדִּיקִים שֶׁל בּוֹרְאֵנוּ וְהָכֵיצַד כָּל מַה שֶּׁעָבַר עָלֵינוּ הָיָה מֻצְדָּק בְּכָל פְּרָט וּפְרָט.

~ ה. דּוֹר הַפֶּלֶא...

חִדּוּשׁ עָצוּם מְחַדֵּשׁ לָנוּ הַנָּבִיא זְכַרְיָה (ח, ו): ''כֹּה אָמַר ה' צְבָאוֹת כִּי יִפָּלֵא בְּעֵינֵי שְׁאֵרִית הָעָם הַזֶּה בַּיָּמִים הָהֵם גַּם בְּעֵינַי יִפָּלֵא נְאֻם ה' צְבָאוֹת''.

הַנָּבִיא זְכַרְיָה מְדַבֵּר עַל דּוֹר קֹדֶם הַגְּאֻלָּה וּכְמוֹ שֶׁכָּתוּב שָׁם בְּסָמוּךְ בְּכָל אוֹתוֹ פֶּרֶק פְּסוּקִים מֵעִנְיַן הַגְּאֻלָּה הָעֲתִידָה. וּבִנְבוּאָתוֹ אוֹמֵר הוּא לָנוּ שֶׁהַפֶּלֶא שֶׁיְּהֵא בְּדוֹר הַגְּאֻלָּה לֹא יְהֵא פֶּלֶא רַק בְּעֵינֵי הָעָם אֶלָּא גַּם בְּעֵינֵי הַקָּבָּ''ה עַצְמוֹ יִפָּלֵא תּוֹפַעַת הַנְהָגַת הַדּוֹר הַהוּא. וְיֵשׁ לְהָבִין בַּמֶּה יִּפָּלֵא גַּם הַקָּבָּ''ה וַהֲלֹא נְבוּאָה זוֹ כְּבָר שָׁלַח הַבּוֹרֵא בְּיַד נְבִיאָיו.

''וְהִשְׁלַחְתִּי רָעָב בָּאָרֶץ... כִּי אִם לִשְׁמֹעַ דִּבְרֵי ה'''

וּמָה אִם כֵּן הַפֶּלֶא, אַחַר שֶׁאֵין נִסְתָּר מִנֶּגֶד עֵינָיו.

וְנִרְאֶה לְהַסְבִּיר בְּסִיַּעְתָּא דִּשְׁמַיָּא כָּךְ, וְיֵשׁ יְסוֹד לִדְבָרֵנוּ מֵהָרַב ''שׁוֹמֵר אֱמוּנִים זצוק''ל.

הַקָּבָּ''ה הִנּוֹ כֹּל יָכוֹל וְאַחַת מִנִּפְלְאוֹתָיו וּגְבוּרוֹתָיו הוּא לָתֵת כֹּחַ בְּחִירָה בְּיַד אָדָם חַלָּשׁ וִיצוּר חֹמֶר לְהַחְלִיט עֲבוּר עַצְמוֹ בִּשְׁמִירַת הַתּוֹרָה וְהַמִּצְווֹת, וּבֵין אִם אָנוּ מְבִינִים זֹאת אוֹ לֹא מְבִינִים חַיָּבִים אָנוּ לְהַאֲמִין שֶׁכָּךְ הוּא כְּמוֹ שֶׁמְּבֹאָר בָּרַמְבַּ''ם שֶׁהַבְּחִירָה בְּיַד הָאָדָם וְלֹא כְּמוֹ הַטִּפְּשִׁים שֶׁסּוֹבְרִים אַחֶרֶת.

וְאִם כֵּן אָמְנָם יֶשְׁנָהּ נְבוּאָה לַהִתְעוֹרְרוּת הַגְּדוֹלָה שֶׁל ''לִשְׁמֹעַ דְּבַר ה' בְּאַחֲרִית הַיָּמִים, אוּלָם גַּם בְּעֵינָיו יִתְבָּרַךְ יִפָּלֵא הָעֲמִידָה בְּעַקְשָׁנוּת בְּקֹשִׁי הַהִתְמוֹדְדוּת בְּמַהֲלַךְ הַתְּשׁוּבָה, אַחַר שֶׁעֲבוֹדַת ה' וּבִפְרָט הַתְּשׁוּבָה תְּהֵא מְלֻוָּה בְּרֶצֶף שֶׁל עֲלִיּוֹת וִירִידוֹת, אַכְזָבוֹת חֲלִישׁוּת הַדַּעַת וּפֶלֶא עָצוּם יִהְיֶה לְמִי שֶׁיַּצְלִיחַ לַעֲמֹד וּלְהִשָּׁאֵר אֵיתָן בְּהֶמְשֵׁכִיּוּת עֲבוֹדָתוֹ.

וּכְמוֹ שֶׁבֵּאַרְנוּ לְמַעְלָה דְּאֵין יוֹתֵר קָשֶׁה מִתַּקִּיפוּת הַדַּעַת לַעֲמֹד נֶגֶד חֲלִישׁוּת הַדַּעַת.

וְזֶהוּ הַנֶּאֱמַר בִּישַׁעְיָה (מט, יח): שְׂאִי סָבִיב עֵינַיִךְ וּרְאִי כֻּלָּם נִקְבְּצוּ בָאוּ לָךְ... וְאָמַרְתְּ בְּלְבָבֵךְ מִי יָלַד לִי אֶת אֵלֶּה וַאֲנִי שְׁכוּלָה וְגַלְמוּדָה גֹּלָה וְסוּרָה, וְאֵלֶּה מִי גִדֵּל, הֵן אֲנִי נִשְׁאַרְתִּי לְבַדִּי אֵלֶּה אֵיפֹה הֵם''.

וּמְבֹאָר בְּשַׁעַר הַפְּסוּקִים לְהָאֲרִ''י הַקָּדוֹשׁ עַל פָּסוּק זֶה דְּלֶעָתִיד יִתְגַּלֶּה לְכָל אֶחָד וְאֶחָד כַּמָּה וְאֵי אֵלּוּ נִיצוֹצוֹת קְדֻשָּׁה נִתַּקְּנוּ עַל יָדוֹ, מַה שֶּׁלֹּא חָשַׁב אָדָם וְתֵאֵר לְעַצְמוֹ מַה פָּעַל - יִתְגַּלֶּה לוֹ לֶעָתִיד, וּבְעַצְמוֹ יִתְמַהּ מִי יָלַד לִי אֶת אֵלֶּה, וַאֲנִי חָשַׁבְתִּי עַצְמִי לֹא יֻצְלַח לִכְלוּם - שְׁכוּלָה וְגַלְמוּדָה גֹּלָה וְסוּרָה וְלֹא יִחַסְתִּי שׁוּם עֶרֶךְ וַחֲשִׁיבוּת לַעֲבוֹדָתִי, וְאִם כֵּן אֵלֶּה - שֶׁהֵם הַנִּיצוֹצוֹת וְהַתִּקּוּנִים הַנִּפְלָאִים שֶׁנַּעֲשׂוּ - מִי גִּדֵּל, הֲרֵי סָבַרְתִּי שֶׁאֲנִי נִשְׁאַרְתִּי לְבַדִּי וּמֵאֵיפֹה כָּל אֵלֶּה, וְהִנֵּה כֻּלָּם נִקְבְּצוּ וּבָאוּ אֵלַי כְּבָנִים הַשָּׁבִים אֶל אֲבִיהֶם שֶׁיְּלָדָם וְגִדְּלָם.

וּבְשׂוֹרָה זוֹ נֶאֶמְרָה לְדוֹר אַחֲרוֹן לֶהֱיוֹתָם עוֹבְדֵי ה' בִּתְנָאֵי הֶסְתֵּר בְּתוֹךְ הֶסְתֵּר, וְסוּג עֲבוֹדָתָם בְּאֹפֶן זֶה דַּוְקָא שֶׁיֵּעָלֵם מֵהֶם תּוֹצְאוֹת עֲבוֹדָתָם, וְיֵרָאֶה בְּעֵינֵיהֶם כְּאִלּוּ וּמִשְׁתַּדְּרִים לָהֶם יְמֵי שִׂנְאָה וְאֵין שׁוּם רָצוֹן וְחֵפֶץ בָּהֶם, לָהֶם בָּא יְשַׁעְיָה בִּנְבוּאָה לְחַזְּקָם שֶׁיַּמְשִׁיכוּ בַּעֲבוֹדָתָם, וַעֲבוֹדָתָם אֵינָהּ לָרִיק חַס וְחָלִילָה, וּמִכָּל מַאֲמָץ וְהִתְגַּבְּרוּת נַעֲשִׂים תִּקּוּנִים גְּדוֹלִים, וְאַף שֶׁבֵּינֵי וּבֵינֵי נִתְקָפִים הֵמָּה בִּמְעִידוֹת וּנְפִילוֹת, עִם כָּל זֶה הַבּוֹרֵא הָרַחְמָן שֶׁיּוֹדֵעַ תֹּקֶף יִצְרָם מַחְשִׁיב לָהֶם אֶת הַהִשְׁתַּדְּלוּת וְרוֹאֶה בָּזֶה אֶת הַצְלָחָתָם וּגְבוּרָתָם וְעוֹשֶׂה בָּזֶה תִּקּוּנִים נִפְלָאִים שֶׁלֹּא נַעֲשׂוּ בְּכָל הַדּוֹרוֹת שֶׁקָּדְמוּ לָהֶם. וְלָהֶם מְבַשֵּׂר הַנָּבִיא שֶׁלֶּעָתִיד יִזְכּוּ לִרְאוֹת פְּלָאוֹת שֶׁנַּעֲשׂוּ מֵעֲבוֹדָתָם וְיִתְקַבְּצוּ מִסְּבִיבָם גִּדּוּלִים רַבִּים שֶׁנַּעֲשׂוּ מֵעֲבוֹדָתָם הַמְפָרֶכֶת וְיִתְמְהוּ בְּעַצְמָם עַל מַעֲשֵׂה יְדֵיהֶם לְהִתְפָּאֵר.

~ ו. בְּהִירוּת הַדַּעַת בְּמַצָּבִים חֲשׁוּכִים

עֲבוֹדַת ה' נִדְרֶשֶׁת בְּכָל מַצָּב וּבְכָל עֵת, וּכְמוּבָא בְּשֵׁם הָאֲרִיזַ''ל: שֶׁאֵין לְךָ יוֹם וְיוֹם שָׁעָה וְשָׁעָה הַדּוֹמֶה לַחֲבֶרְתָּהּ מִיּוֹם בְּרִיאַת הָעוֹלָם וְהָלְאָה, וְכֵן אֵינוֹ דּוֹמֶה אָדָם לְאָדָם אַחֵר מִיּוֹם שֶׁנִּבְרָא הָעוֹלָם, וּלְכָל אָדָם בְּכָל עֵת יֶשְׁנָהּ עֲבוֹדָה מְיֻחֶדֶת וְאֵין אָדָם אַחֵר שֶׁיּוּכַל לַעֲשׂוֹתָהּ, וְכֵן לֹא הוּא בְּעַצְמוֹ יוּכַל לַעֲשׂוֹתָהּ בִּזְמַן אַחֵר.

חֹק זֶה הוּא יְסוֹד גָּדוֹל בַּעֲבוֹדַת ה' הַמְּאִירָה אֶת הַדַּעַת מִבְּלִי לִהְיוֹת נְבוֹכָה בְּקֻשְׁיוֹת וַאֲמַתְלָאוֹת לְמִינֵיהֶם, כְּגוֹן, הַיּוֹם אֵינִי יָכוֹל לְהִתְפַּלֵּל, הַיּוֹם אֵינִי יָכוֹל לַעֲסֹק בַּתּוֹרָה מִסִּבַּת טִרְדָּה מְסֻיֶּמֶת, אוֹ בִּתְקוּפָה זוֹ אֵינִי יָכוֹל לְהִתְגַּבֵּר עַל יִצְרִי, אוֹ בְּמַצַּב נִסְיוֹנוֹת כָּאֵלּוּ שֶׁאֲנִי נָתוּן בָּהֶם לֹא תִּתָּכֵן אֶצְלִי מַהֲלַךְ הֶמְשֵׁךְ הָעֲבוֹדָה וְכַדּוֹמֶה.

''וְעַתָּה יִשְׂרָאֵל מָה ה' אֱלֹקֶיךָ שֹׁאֵל מֵעִמָּךְ'' (דברים י, יב), הַנִּדְרָשׁ מִמְּךָ לָדַעַת מַה ה' רוֹצֶה מִמְּךָ, מִמְּךָ דַּוְקָא לְפִי טְבָעֶיךָ וְיִצְרְךָ וְכֹחוֹת נַפְשְׁךָ, וְכֵן מַה הוּא שׁוֹאֵל מִמְּךָ ''עַתָּה'', עַתָּה דַּוְקָא וְלֹא בִּזְמַן אַחֵר, לְפִי שֶׁלְּעוֹלָם יֵשׁ לוֹ יִתְבָּרַךְ דְּרִישָׁה מִמְּךָ דַּוְקָא וְעַתָּה דַּוְקָא, לְפִי מַה שֶּׁאַתָּה וּלְפִי הַנְּסִבּוֹת וְהַתְּנָאִים שֶׁאַתָּה נָתוּן וּמְסוֹבָב בָּהֶם.

וּבְכֵן יֵשׁ לָאָדָם זְמַנֵּי עֲלִיָּה וְאָז הַדְּרִישָׁה מִמֶּנּוּ בְּאֹפֶן אַחֵר מִבִּזְמַנֵּי הַיְרִידָה, בִּזְמַנֵּי עֲלִיָּה צָרִיךְ הָאָדָם לְהִתְאַמֵּץ לְהַגְדִּיל אֶת מְסִירוּתוֹ בַּעֲבוֹדַת ה' אַחַר שֶׁזּוֹ תְּקוּפָה שֶׁל הַרְגָּשַׁת עֲרֵבוּת וּמְתִיקוּת הַמַּנְעִימָה אֶת הָעֲבוֹדָה וְעָלָיו לְנַצְּלָהּ בְּכָל כֹּחוֹ, וְעָלָיו לָקַחַת בַּחֶשְׁבּוֹן שֶׁיָּמִים אֵלּוּ לֹא יַתְמִידוּ לְעוֹלָם וּבְהֶחְלֵט שֶׁיָּמִים אֵלּוּ יַחְלְפוּ וְיָבוֹאוּ תַּחְתָּם יְמֵי יְרִידָה וְהֶסְתֵּר, וְכַמָּה שֶׁיִּתְיַגַּע יוֹתֵר בִּימֵי הָעֲלִיָּה הָרְשִׁימוּ שֶׁיִּשָּׁאֵר לוֹ בִּימֵי הַיְרִידָה יְהֵא גָּדוֹל יוֹתֵר, וְאִלּוּ יְזַלְזֵל בִּימֵי הָעֲלִיָּה וְיִסְתַּפֵּק בְּמוּעָט וְלֹא יִתְאַמֵּץ לְנַצֵּל יָמִים אֵלֶּה הֲרֵי שֶׁבְּבוֹא יְמֵי הַהֶסְתֵּר הָרְשִׁימוּ שֶׁיִּשָּׁאֵר לוֹ יְהֵא מוּעָט בְּיוֹתֵר וְהַחֹשֶׁךְ יִתְגַּבֵּר עָלָיו בְּיֶתֶר שְׂאֵת, וְזוֹ הַבְּהִירוּת הַדַּעַת הַנִּצְרֶכֶת בִּתְקוּפַת הָעֲלִיָּה.

וּכְמוֹ כֵן בִּתְקוּפַת הַיְרִידָה נִצְרֶכֶת בְּהִירוּת הַדַּעַת לִמְאֹד לָדַעַת מַה תַּפְקִידוֹ אָז בְּיָמִים שֶׁל קַטְנוּת, וְהוּא לְהִשְׁתַּדֵּל בְּכָל כֹּחוֹ לִשְׁמֹר עַל הַקַּיָּם, לֹא לַחְפֹּץ לִנְסֹעַ הָלְאָה וְלַעֲלוֹת, כִּי אָז בִּרְאוֹתוֹ כִּי נִבְצָר מִמֶּנּוּ לְהִתְרוֹמֵם יַעֲזֹב אֶת עֲבוֹדָתוֹ לְגַמְרֵי, אֶלָּא יָבִין שֶׁבְּיָמִים שֶׁכָּאֵלֶּה עָלָיו לֶאֱחֹז בַּמֶּה שֶׁיֵּשׁ בְּכֹחוֹ.

וְאִם אֵינוֹ יָכוֹל לַעֲסֹק בַּתַּלְמוּד, יַעֲסֹק בַּמִּשְׁנָה, וְאִם גַּם לֹא בַּמִּשְׁנָה יַעֲסֹק בַּמִּקְרָא, וּבִדְרָשׁוֹת חֲזַ''ל הַמְחַזְּקִים וּמְקָרְבִים לְאַהֲבַת ה', הָעִקָּר שֶׁלֹּא יַרְפֶּה לְגַמְרֵי, וּבָזֶה שֶׁיֹּאחַז וְלֹא יַרְפֶּה מִמַּה שֶּׁכֵּן יֵשׁ בְּכֹחוֹ לֹא יֹאחֲזֶנּוּ הַיֵּאוּשׁ וְהַשְּׁבִירָה, וּבְתֹם יְמֵי הַחֹשֶׁךְ וְהַהַסְתָּרָה בְּנָקֵל יָשׁוּב לִמְקוֹמוֹ וּמַעֲמָדוֹ הָרִאשׁוֹן, כֵּיוָן שֶׁלֹּא הִתְנַתֵּק לְגַמְרֵי.

וְהֵיטִיב לְבָאֵר זֹאת הָרַב ''נְתִיבוֹת שָׁלוֹם'' בְּשִׁלּוּב הַפְּסוּקִים שֶׁבַּתּוֹרָה:וּבְיוֹם הָקִים אֶת הַמִּשְׁכָּן כִּסָּה הֶעָנָן אֶת הַמִּשְׁכָּן לְאֹהֶל הָעֵדֻת וּבָעֶרֶב יִהְיֶה עַל הַמִּשְׁכָּן כְּמַרְאֵה אֵשׁ עַד בֹּקֶר כֵּן יִהְיֶה תָמִיד וְגוֹ' עַל פִּי ה' יַחֲנוּ וְעַל פִּי ה' יִסָּעוּ. הִנֵּה הַתּוֹרָה הַקְּדוֹשָׁה הִיא נִצְחִית וּמְלַמֶּדֶת לַיְּהוּדִי אֶת דֶּרֶךְ ה', וְיֵשׁ לְבָאֵר מָה הַנִּצְחִיּוּת בְּפָרָשָׁה זוֹ וּמַהִי דֶּרֶךְ ה' שֶׁיֵּשׁ לִלְמֹד מִמֶּנָּה.

וְיֵשׁ לְבָאֵר שֶׁיּוֹם הָקִים אֶת הַמִּשְׁכָּן מְרַמֵּז עַל הַמִּשְׁכָּן הַפְּרָטִי אֹהֶל שִׁכֵּן בָּאָדָם, כְּמָה דִּכְתִיב וְעָשׂוּ לִי מִקְדָּשׁ וְשָׁכַנְתִּי בְּתוֹכָם, בְּתוֹכוֹ לֹא נֶאֱמַר אֶלָּא בְּתוֹכָם בְּתוֹךְ כָּל אֶחָד וְאֶחָד, שֶׁהוּא צִוּוּי הַשֵּׁם יִתְבָּרַךְ שֶׁכָּל יְהוּדִי יָקִים בְּעַצְמוֹ בֵּית הַמִּקְדָּשׁ מָקוֹם לְהַשְׁרָאַת הַשְּׁכִינָה. וְזֶהוּ שֶׁנֶּאֱמַר וּבְיוֹם הָקִים אֶת הַמִּשְׁכָּן לְשׁוֹן נִסְתָּר, וְלֹא כְּתִיב וּבְיוֹם הָקִים מֹשֶׁה אֶת הַמִּשְׁכָּן, דְּקָאֵי עַל כָּל יָחִיד הַבּוֹנֶה אֶת מִשְׁכָּנוֹ הַפְּרָטִי.

''וּבְיוֹם הָקִים אֶת הַמִּשְׁכָּן כִּסָּה הֶעָנָן אֶת הַמִּשְׁכָּן'', כַּאֲשֶׁר יְהוּדִי מֵקִים אֶת מִשְׁכָּנוֹ מִיָּד קָמִים עָלָיו נִסְיוֹנוֹת בִּבְחִינַת עָנָן הַמּוֹרֶה עַל הֶסְתֵּר וְחַשְׁכוּת, ''וּבָעֶרֶב יִהְיֶה עַל הַמִּשְׁכָּן כְּמַרְאֵה אֵשׁ'', עֶרֶב הוּא זְמַן הִתְגַּבְּרוּת הַחָמְרִיּוּת וְהַתַּאֲווֹת שֶׁהַיֵּצֶר הָרַע בּוֹעֵר בּוֹ כְּמַרְאֵה אֵשׁ, וְעַל יְהוּדִי לָדַעַת שֶׁכָּל זֶה הוּא נִסְיוֹנוֹת הַחַיִּים, כִּמְרֻמָּז בְּהֶמְשֵׁךְ הַפָּסוּק ''כֵּן יִהְיֶה תָמִיד הֶעָנָן יְכַסֶּנּוּ וּמַרְאֵה אֵשׁ לָיְלָה'', שֶׁכָּךְ הוּא הַסֵּדֶר תָּמִיד בְּכָל יְמֵי חַיָּיו שֶׁל יְהוּדִי שֶׁעוֹבֵר תָּמִיד נִסְיוֹנוֹת שֶׁל הֶסְתֵּר וְשֶׁל אֵשׁ הַיֵּצֶר הָרַע, ''וּלְפִי הֵעָלוֹת הֶעָנָן מֵעַל הָאֹהֶל וְאַחֲרֵי כֵן יִסְעוּ בְּנֵי יִשְׂרָאֵל'', שֶׁיְּהוּדִי יֵדַע שֶׁכָּל אֵלּוּ הַנִּסְיוֹנוֹת מוֹלִיכִים אוֹתוֹ לִקְרַאת הַטּוֹב, שֶׁכַּאֲשֶׁר תִּסְתַּלֵּק הַחַשְׁכוּת, בְּעֵת הֵעָלוֹת הֶעָנָן, אַחֲרֵי כֵן יִסְעוּ בְּנֵי יִשְׂרָאֵל, אָז יִסַּע וְיַעֲלֶה מִמַּדְרֵגָה לְמַדְרֵגָה, הַחַשְׁכוּת מְבִיאָה אַחַר כָּךְ לְאוֹר גָּדוֹל, וּכְמוֹ שֶׁאָמְרוּ חֲזַ''ל (אבות פ''ה) עֲשָׂרָה נִסְיוֹנוֹת נִתְנַסָּה אַבְרָהָם אָבִינוּ וְעָמַד בְּכֻלָּם, שֶׁלְּכָל הַשָּׂגוֹתָיו וּמַדְרֵגוֹתָיו הִגִּיעַ אַבְרָהָם אָבִינוּ עַל יְדֵי הַנִּסְיוֹנוֹת שֶׁעָבְרוּ עָלָיו.

וְכֵן אִיתָא בַּמִּדְרָשׁ (ב''ר פנ''ה) עַל הַפָּסוּק ''וְהָאֱלֹקִים נִסָּה אֶת אַבְרָהָם'', שֶׁמֵּבִיא עַל זֶה מַאֲמַר הַכָּתוּב (תהלים ס) נָתַתָּ לִּירֵאֶיךָ נֵּס לְהִתְנוֹסֵס, נֵס מִלְּשׁוֹן נִסָּיוֹן, נִסָּיוֹן אַחַר נִסָּיוֹן, שֶׁהֵם עוֹבְרִים תָּדִיר נִסְיוֹנוֹת, וְכֵן נֵס הוּא מִלְּשׁוֹן גְּדֻלָּה, כַּנֵּס הַזֶּה שֶׁל סְפִינָה שֶׁהוּא גָּבוֹהַּ מְאֹד וְנִרְאֶה לְמֵרָחוֹק, בִּשְׁבִיל לְנַסּוֹתָן וּלְגַדְּלָן בָּעוֹלָם, שֶׁכְּדֵי לְהַעֲלוֹתָם לְמַדְרֵגוֹת עֶלְיוֹנוֹת הֲרֵי הֵם צְרִיכִים לַעֲבֹר נִסְיוֹנוֹת, וְזֹאת מְלַמֶּדֶת הַתּוֹרָה בְּפָרָשָׁה זוֹ, שֶׁכֵּן יִהְיֶה תָמִיד הֶעָנָן יְכַסֶּנּוּ וּמַרְאֵה אֵשׁ לָיְלָה, זֶהוּ סֵדֶר הַחַיִּים שֶׁל יְהוּדִי, חַיִּים הָרְצוּפִים נִסָּיוֹן אַחַר נִסָּיוֹן, אַךְ כָּל זֶה מֵבִיא לְ''נָתַתָּ לִּירֵאֶיךָ נֵּס לְהִתְנוֹסֵס'', שֶׁלְּפִי הֵעָלוֹת הֶעָנָן מֵעַל הַמִּשְׁכָּן, כַּאֲשֶׁר מִסְתַּלֵּק הַחֹשֶׁךְ, יִסְעוּ בְּנֵי יִשְׂרָאֵל, אוֹ אָז מַתְחִיל הוּא לִנְסֹעַ וּלְהִתְעַלּוֹת לְמַדְרֵגוֹת גְּבוֹהוֹת.

עוֹד מְרֻמָּז בְּפָרָשָׁה זוֹ עַל דֶּרֶךְ עֲבוֹדַת ה'. דְּהִנֵּה בְּחַיָּיו שֶׁל יְהוּדִי יֵשׁ זְמַנִּים מְאִירִים וְיֵשׁ זְמַנִּים חֲשׁוּכִים, וְעַל יְהוּדִי לָדַעַת שֶׁחֲשֵׁכָה כָּאוֹרָה הַכֹּל בְּהַשְׁגָּחָה עֶלְיוֹנָה, וְגַם בַּזְּמַנִּים הַחֲשׁוּכִים יֵשׁ לַיְּהוּדִי יִעוּד וְתַפְקִיד וְסֵדֶר עֲבוֹדָה כְּמוֹ בַּזְּמַנִּים הַמְּאִירִים, וְכַאֲשֶׁר כִּסָּה הֶעָנָן עַל הַמִּשְׁכָּן, שֶׁהַקָּבָּ''ה מְכַסֶּה עָלָיו בְּהֶסְתֵּר וְחַשְׁכוּת, הַדֶּרֶךְ אָז לַעֲמֹד עַל מִשְׁמַרְתּוֹ לַעֲבֹד לְהַשֵּׁם יִתְבָּרַךְ מִתּוֹךְ הֶסְתֵּר וְחַשְׁכוּת אַךְ לֹא לָלֶכֶת קָדִימָה, כְּמַאֲמַר הַכָּתוּב (קהלת ב) וְהַכְּסִיל בַּחֹשֶׁךְ הוֹלֵךְ, הַכְּסִיל רוֹצֶה גַּם בַּחֹשֶׁךְ לִהְיוֹת הוֹלֵךְ, אַךְ הָאֱמֶת שֶׁאִי אֶפְשָׁר לִהְיוֹת הוֹלֵךְ בַּחֹשֶׁךְ אֶלָּא אָז צָרִיךְ רַק לִשְׁמֹר שֶׁלֹּא יִפֹּל. בְּעֵת שֶׁהֶעָנָן מְכַסֶּה וִיהוּדִי שָׁרוּי בְּהֶסְתֵּר וְחַשְׁכוּת הַיִּעוּד וְהַתַּפְקִיד אָז יַחֲנוּ בְנֵי יִשְׂרָאֵל וְלֹא יִסָּעוּ, שֶׁיְּקַבֵּל אֶת הַהַנְהָגָה הָעֶלְיוֹנָה שֶׁהַקָּבָּ''ה רוֹצֶה מִמֶּנּוּ עַתָּה שֶׁיַּעַבְדֶנּוּ מִתּוֹךְ הֶסְתֵּר פָּנִים. וְכִלְשׁוֹן הַכָּתוּב ''בְּהַאֲרִיךְ הֶעָנָן עַל הַמִּשְׁכָּן יָמִים רַבִּים וְשָׁמְרוּ בְנֵי יִשְׂרָאֵל אֶת מִשְׁמֶרֶת ה' וְלֹא יִסָּעוּ'', בְּעֵת יַאֲרִיךְ הֶעָנָן אָז רַק וְשָׁמְרוּ אֶת מִשְׁמֶרֶת ה', יִשְׁמֹר עַל הַתַּפְקִיד שֶׁהַקָּבָּ''ה דּוֹרֵשׁ מִמֶּנּוּ עַתָּה לְעָבְדוֹ מִתּוֹךְ חַשְׁכוּת, אֲבָל לֹא יִסָּעוּ שֶׁאֵין זֶה הַזְּמַן לָלֶכֶת וְלַעֲלוֹת. וּלְפִי הֵעָלוֹת הֶעָנָן מֵעַל הָאֹהֶל וְאַחֲרֵי כֵן יִסְעוּ, כַּאֲשֶׁר מִסְתַּלֵּק הֶעָנָן וְהַשֵּׁם יִתְבָּרַךְ מֵאִיר לוֹ שׁוּב אָז הַזְּמַן לִנְסֹעַ וְלָלֶכֶת כַּמָּה שֶׁיּוֹתֵר וּלְהִתְעַלּוֹת מִמַּדְרֵגָה לְמַדְרֵגָה. ''עַל פִּי ה' יַחֲנוּ וְעַל פִּי ה' יִסָּעוּ'', הַכֹּל הוּא בְּהַנְהָגָה עֶלְיוֹנָה, יֵשׁ הַקָּבָּ''ה רוֹצֶה שֶׁיַּעַבְדוּהוּ מִתּוֹךְ חֹשֶׁךְ וְיֵשׁ שֶׁהוּא רוֹצֶה שֶׁיַּעַבְדוּהוּ מִתּוֹךְ אוֹר, וְגַם בְּעֵת שֶׁכִּסָּה הֶעָנָן עַל כָּל מְצִיאוּתוֹ יֵדַע יְהוּדִי שֶׁאֵין זֶה מֵאֵלָיו אֶלָּא הַקָּבָּ''ה מַנְהִיג זֹאת, שֶׁתּוֹבְעִים מִמֶּנּוּ עַתָּה מִן הַשָּׁמַיִם עֲבוֹדָה כָּזֹאת מִתּוֹךְ כִּסּוּי הֶעָנָן.

וְכֵן מָצִינוּ עִנְיָן זֶה בַּמֶּה שֶׁנֶּאֱמַר קֹדֶם קַבָּלַת הַתּוֹרָה (שמות יט), הִנֵּה אָנֹכִי בָּא אֵלֶיךָ בְּעַב הֶעָנָן בַּעֲבוּר יִשְׁמַע הָעָם בְּדַבְּרִי עִמָּךְ, כִּי אָז הָיָה זְמַן גִּלּוּיִים עֶלְיוֹנִים בְּיוֹתֵר שֶׁל קַבָּלַת הַתּוֹרָה, וְרָצָה הַקָּבָּ''ה לְגַלּוֹת שֶׁגַּם בִּזְמַן שִׂיא הַחֹשֶׁךְ בְּעַב הֶעָנָן, יָכוֹל יְהוּדִי לַעֲשׂוֹת אֶת רְצוֹן ה'. וְזֶהוּ פֵּרוּשׁ הִנֵּה אָנֹכִי בָּא אֵלֶיךָ בְּעַב הֶעָנָן בַּעֲבוּר יִשְׁמַע הָעָם בְּדַבְּרִי עִמָּךְ, שֶׁיֵּדְעוּ כְּלַל יִשְׂרָאֵל שֶׁגַּם בְּעַב הֶעָנָן דִּבּוּרִי עִמְּךָ, גַּם אָז אֲנִי מְדַבֵּר אֵלֶיךָ וְקָרוֹב אֵלֶיךָ, וְלֹא יַחְשְׁבוּ שֶׁבִּזְמַן הֶסְתֵּר הַקָּבָּ''ה מִתְרַחֵק. וּכְמַאֲמַר הַ''בֵּית אַבְרָהָם'' זי''ע עַל הַפָּסוּק ''וּמֹשֶׁה נִגַּשׁ אֶל הָעֲרָפֶל אֲשֶׁר שָׁם הָאֱלֹקִים'', שֶׁיֵּשׁ ג' דְּרָגוֹת שֶׁל חַשְׁכוּת, חֹשֶׁךְ עָנָן וַעֲרָפֶל, וְקָשֶׁה מִכֻּלָּם עֲרָפֶל שֶׁהוּא חֲשֵׁכָה מְעֻבָּה, וּמֹשֶׁה גִּלָּה לִכְלַל יִשְׂרָאֵל אֲשֶׁר שָׁם הָאֱלֹקִים, שֶׁהָאֱלֹקִים נִמְצָא גַּם בְּתוֹךְ הָעֲרָפֶל, שֶׁהַקָּבָּ''ה תּוֹבֵעַ מִיהוּדִי שֶׁיַּעֲבֹד אוֹתוֹ בְּתוֹךְ הָעֲרָפֶל אַךְ גַּם אָז הוּא קָרוֹב אֵלָיו, וּכְמַאֲמַר הַכָּתוּב (מ''א ח) ''ה' אָמַר לִשְׁכֹּן בָּעֲרָפֶל''. וְזוֹהִי דֶּרֶךְ עֲבוֹדַת ה' הַנִּלְמֶדֶת מִפָּרָשָׁה זוֹ, שֶׁעַל יְהוּדִי לָדַעַת בְּכָל הַזְּמַנִּים מַהוּ יִעוּדוֹ וּמַהוּ תַּפְקִידוֹ וּמַה ה' אֱלֹקֶיךָ שׁוֹאֵל מֵעִמָּךְ בְּשָׁעָה זוֹ.

וּבִכְלַל דְּבָרֵינוּ לִהְיוֹת נִזְהָר לְנַצֵּל וְלַחְטֹף כְּפִי הָאֶפְשָׁר גַּם בְּמַצָּב קָשֶׁה, וּכְגוֹן אָדָם שֶׁרָגִיל לָבוֹא לְשִׁעוּר תּוֹרָה יוֹם יוֹם, וְהִנֵּה בְּאַחַד הַיָּמִים לֹא יוּכַל לָבוֹא לַשִּׁעוּר בַּזְּמַן אֶלָּא בְּאִחוּר, טָעוּת לַחְשֹׁב שֶׁכֵּיוָן שֶׁאֲנִי מֻכְרָח לְהַפְסִיד חֲצִי שִׁעוּר הָרִאשׁוֹן אִם כֵּן לְשֵׁם מָה אֶכָּנֵס לַחֲצִי הַשִּׁעוּר הַשֵּׁנִי, כִּי בְּוַדַּאי שֶׁהַנָּכוֹן לַחְטֹף אֲפִלּוּ אֶת הָעֶשֶׂר דַּקּוֹת הָאַחֲרוֹנוֹת שֶׁל הַשִּׁעוּר.

וְכֵן בַּתְּפִלָּה אִם נֶאֱנַס אָדָם וְלֹא יָכֹל לָבוֹא בִּתְחִלַּת הַתְּפִלָּה בְּוַדַּאי שֶׁהַנָּכוֹן הוּא שֶׁיָּבוֹא בְּאִחוּר וְיַחְטֹף בָּרְכוּ וְקַדִּישׁ וְכוּ'.

וְהוּא שֶׁאוֹמֵר הַתַּנָּא אַל תֹּאמַר לִכְשֶׁאֶפְנֶה אֶשְׁנֶה שֶׁמָּא לֹא תִּפָּנֶה, וּבֵאֵר הָרַבִּי מִקּוֹצְק ''שֶׁמָּא לֹא תִּפָּנֶה'' - כִּי רוֹצֶה הַקָּבָּ''ה לִפְעָמִים אֶת הָעֲבוֹדָה הַטְּרוּפָה וְהַחֲטוּפָה לְפִי שֶׁנַּעֲשֵׂית לְשֵׁם שָׁמַיִם לְלֹא סִפּוּק אִישִׁי, לְפִי שֶׁנַּעֲשֵׂית לִמְקֻטָּעִים וּבַחֲטָף, וְכֻלָּהּ לְשֵׁם שָׁמַיִם בִּלְבַד.

וּמִתְּחִלָּה מַרְאֶה הַיֵּצֶר לָאָדָם מַה יֵּצֵא לְךָ מֵחֲצִי תְּפִלָּה, אוֹ מֵחֲצִי שִׁעוּר תּוֹרָה, אוּלָם לְאַחַר שֶׁיִּתְגַּבֵּר הָאָדָם עַל יִצְרוֹ וְיֵלֵךְ בְּכָל זֹאת לְסוֹף הַשִּׁעוּר תּוֹרָהּ יִתְבּוֹנֵן מַה הִרְוִיחַ, כַּמָּה הֲלָכוֹת שֶׁנֶּאֶמְרוּ, וְיִתָּכֵן גַּם אֶת סִכּוּם כָּל הַשִּׁעוּר שֶׁכֵּן הַדֶּרֶךְ הַרְבֵּה פְּעָמִים לְסַכֵּם אֶת כָּל הַשִּׁעוּר בַּסּוֹף, וּלְבַסּוֹף קַדִּישׁ שֶׁאַחַר שִׁעוּר תּוֹרָה, וְרַק אָז יִרְאֶה מָה רָצָה הַיֵּצֶר לְהַפְסִידוֹ.

~ ז. בְּהִירוּת הַדַּעַת לָדַעַת מַה חוֹבָתוֹ בְּעוֹלָמוֹ

גַּם בְּדָבָר יְסוֹדִי זֶה לִמְּדוּנוּ רַבּוֹתֵינוּ אוֹת וְסִימָן לְדַעַת הָאָדָם מָה רְצוֹן ה' מִמֶּנּוּ, לְבַל תִּתְבַּלְבֵּל דַּעְתּוֹ לְשׁוֹטֵט וּלְבַקֵּשׁ אֶת ה' מִבְּלִי לָדַעַת מַה תַּפְקִידוֹ, וּלְבַל יִדְמֶה לְחַיָּל שֶׁקְּרָאוּהוּ לְהִתְגַּיֵּס לַצָּבָא וּמַעֲבִיר שָׁם אֶת יָמָיו וּשְׁנוֹתָיו מִבְּלִי לָדַעַת מִמְּפַקְּדוֹ מַה בְּדִיּוּק תַּפְקִידוֹ.

וּבְכֵן הָעֲבוֹדָה בִּכְלָלוּת יֵשׁ בָּהּ ב' חֲלָקִים סוּר מֵרָע וַעֲשֵׂה טוֹב, וּלְכָל חֵלֶק יֶשְׁנוֹ סִימָן לָאָדָם לָדַעַת מַה תַּפְקִידוֹ בְּעוֹלָמוֹ.

בְּחֵלֶק הַ''סּוּר מֵרָע'' יִרְאֶה וְיִבְחֹן בַּמֶּה לִּבּוֹ חוֹשְׁקוֹ בְּיוֹתֵר, לְאֵיזוֹ תַּאֲוָה אֲסוּרָה לִבּוֹ נִמְשָׁךְ כְּגוֹן מָמוֹן, כָּבוֹד, עֲרָיוֹת, וְכֵן בְּעִנְיַן הַמִּדּוֹת לְמַה תְּכוּנוֹתָיו וְאָפְיוֹ נוֹטִים בִּמְיֻחָד, וּכְגוֹן לְכַעַס, קַמְצָנוּת, לֵיצָנוּת, מִינוּת, דְּבָרִים בְּטֵלִים, וְיָבִין שֶׁלַּדְּבָרִים שֶׁהוּא נִמְשָׁךְ בְּיוֹתֵר לְהָרַע, בָּהֶם יָשִׂים אֶת עִקַּר תַּפְקִידוֹ לְתַקְּנָם.

וְכֵן בְּחֵלֶק הָ''עֲשֵׂה טוֹב'' יִרְאֶה לְמַה לִּבּוֹ מוֹשְׁכוֹ וְנוֹטֶה הוּא בְּאָפְיוֹ אֵלָיו, לְמָשָׁל יֵשׁ בְּנֵי אָדָם שֶׁלִּבָּם מוֹשְׁכָם לְעֵסֶק הַתּוֹרָה בְּדֶרֶךְ הַפִּלְפּוּל, וְיֵשׁ בְּדֶרֶךְ הַבְּקִיאוּת, וְיֵשׁ בְּעִקָּר נוֹטֶה חִשְׁקָם לַהֲלָכָה, וְיֵשׁ לְמוּסָר וּלְחָכְמַת יִרְאַת ה', וְיֵשׁ כָּאֵלֶּה הַנִּמְשָׁכִים בְּיוֹתֵר לְזִכּוּי הָרַבִּים, וְיֵשׁ לַעֲבוֹדַת הַתְּפִלָּה, וְיֵשׁ לְחֶסֶד, אֲזַי, יִתְבּוֹנֵן לְמַה כִּשְׁרוֹנוֹתָיו נוֹטִים וְיִרְאֶה לְפַתֵּחַ אֶת כִּשְׁרוֹנוֹתָיו בְּאוֹתוֹ דָּבָר שֶׁהֵם נוֹטִים בִּמְיֻחָד.

וְרַק חָשׁוּב לְהַדְגִּישׁ שֶׁיֵּשׁ מִינִימוּם שֶׁחַיָּב אָדָם לִלְמֹד גַּם בַּמֶּה שֶׁאֵין לִבּוֹ נוֹטֶה, וְחַיָּב לְהַכְרִיחַ עַצְמוֹ, וּכְגוֹן לָדַעַת פִּסְקֵי הֲלָכוֹת הַנְּחוּצוֹת לוֹ, וּכְמוֹ כֵן לְפָחוֹת לְנַסּוֹת לָדַעַת דֶּרֶךְ הַתַּלְמוּד וְלַעֲסֹק בְּחֶסֶד וּבְזִכּוּי הָרַבִּים וּבְיֶתֶר הַדְּבָרִים, וְרַק לְאַחַר שֶׁעָסַק וְהִשְׁתַּדֵּל בְּכֻלָּם תְּקוּפָה מְסֻיֶּמֶת יִרְאֶה לְמַה לִבּוֹ נִמְשָׁךְ בִּמְיֻחָד, וּלְמַה כִּשְׁרוֹנוֹתָיו נוֹטִים, וְאָז יֵלֵךְ לְאוֹתוֹ כִּוּוּן לְפַתְּחוֹ, מִבְּלִי לְהַזְנִיחַ אֶת יֶתֶר הַדְּבָרִים, אֶלָּא שֶׁבָּהֶם יַעֲסֹק כְּפִי יְכָלְתּוֹ, אוּלָם בְּדָבָר שֶׁלִּבּוֹ נוֹטֶה וְרוֹאֶה שֶׁיַּצְלִיחַ בּוֹ אִם יִטְרַח עָלָיו, וְחִשְׁקוֹ וְאַהֲבָתוֹ לְאוֹתוֹ דָּבָר נִמְשָׁךְ כְּאִלּוּ מֵאֵלָיו יָבִין שֶׁעָלָיו צָרִיךְ הוּא לִמְסֹר נֶפֶשׁ וּלְהִתְגַּבֵּר עַל כָּל הַקְּשָׁיִים.

כִּי הֵן בְּחֵלֶק הַסּוּר מֵרָע, וְהֵן בְּחֵלֶק הָעֲשֵׂה טוֹב לְאַחַר שֶׁבֵּרֵר לוֹ הָאָדָם דֶּרֶךְ יְשָׁרָה הַמּוֹרָה לוֹ חוֹבָתוֹ בְּעוֹלָמוֹ יַעַמְדוּ עָלָיו קְשָׁיִים וְנִסְיוֹנוֹת לָרֹב כְּדֵי לְטָרְדוֹ מֵהַדֶּרֶךְ הָאֲמִתִּית הָרְאוּיָה לוֹ כְּפִי תִּקּוּנוֹ וְעָלָיו לְהִתְמוֹדֵד עִם נִסְיוֹנוֹת אֵלּוּ.

וּבְכֵן לְסִכּוּם מַהִי הַדֶּרֶךְ יְשָׁרָה שֶׁיָּבוֹר לוֹ הָאָדָם, כָּל שֶׁהִיא מִצַּד אֶחָד מוֹשַׁכְתּוֹ וְלִבּוֹ חוֹשְׁקוֹ אֵלֶיהָ וּמִצַּד שֵׁנִי יֵשׁ לוֹ נִסְיוֹנוֹת וּקְשָׁיִים לְקַיְּמָהּ, יֵדַע כִּי עָלֶיהָ יִתֵּן נַפְשׁוֹ לְקַיְּמָהּ, וְכֵן בְּחֵלֶק הַסּוּר מֵרָע - לְמַה שֶּׁלִּבּוֹ מוֹשְׁכוֹ לְמִדָּה אוֹ תַּאֲוָה מְסֻיֶּמֶת לֹא יִתְחַמֵּק מִלְּתַקְּנָהּ וְאַף שֶׁיִּרְאֶה כִּי קָשֶׁה עָלָיו הַדָּבָר, לֹא יִשְׁתַּמֵּט לְהַעֲסִיק עַצְמוֹ בִּדְבָרִים אֲחֵרִים הַקַּלִּים עָלָיו וּלְסַפֵּק אֶת מַצְפּוּנוֹ בַּמֶּה שֶׁקַּל לוֹ, אֶלָּא יִשְׁתַּדֵּל לָשִׂים דָּגֵשׁ עַל מַה שֶּׁקָּשֶׁה לוֹ כִּי עַל זֶה בָּא לְמַלֹּאת תַּפְקִידוֹ, וְאִם יִשְׁתַּמֵּט מִתַּפְקִידוֹ זֶה אַף שֶׁעָשָׂה וּפָעַל רַבּוֹת וּנְצוּרוֹת בִּדְבָרִים אֲחֵרִים אָמְנָם יָבֹא בִּשְׂכָרוֹ עֲלֵיהֶם, אוּלָם אֶת עִקַּר תַּפְקִידוֹ לֹא מִלֵּא, וְדוֹמֶה הוּא לְחַיָּל שֶׁאָכֵן עָשָׂה תַּפְקִיד מְסֻיָּם בִּמְסִירוּת אוּלָם מָעַל בְּתַפְקִידוֹ שֶׁנִּתְפַּקֵּד עָלָיו וְהִשְׁתַּמֵּט מִלַּעֲשׂוֹתוֹ.

~ ח. הַטְרָדַת מַחְשְׁבוֹת אִסּוּר וּבִפְרָט בִּזְמַנֵּי תּוֹרָה וּתְפִלָּה

בְּעִנְיָן הַטְרָדַת מַחְשְׁבוֹת אִסּוּר כְּהִרְהוּרֵי כְּפִירָה וּמִינוּת אוֹ עֲרָיוֹת הַפּוֹרְצִים לְתֵבַת מֹחוֹ שֶׁל הָאָדָם, וּבִפְרָט בִּזְמַנֵּי תּוֹרָה וּתְפִלָּה גִּלּוּ לָנוּ רַבּוֹתֵינוּ סוֹד נִפְלָא, וּמְבָאֵר זֹאת הָרַב שׁוֹמֵר אֱמוּנִים בְּשֵׁם סִפְרֵי תַּלְמִידֵי הבעש''ט זצוק''ל.

וְאֵלּוּ הֵם תֹּכֶן דְּבָרָיו:

אָדָם גּוֹנֵב מֵבִין הוּא שֶׁצָּרִיךְ תִּקּוּן - וְהֵשִׁיב אֶת הַגְּזֵלָה אֲשֶׁר גָּזַל.

אָדָם מַזִּיק לַחֲבֵרוֹ מֵבִין הוּא שֶׁצָּרִיךְ תִּקּוּן - לְשַׁלֵּם אֶת נִזְקוֹ.

אָדָם חִבֵּל בַּחֲבֵרוֹ מֵבִין הוּא שֶׁצָּרִיךְ לְשַׁלֵּם 5 דְּבָרִים - נֶזֶק צַעַר רִפּוּי שֶׁבֶת בֹּשֶׁת.

אָדָם חָטָא בְּעָווֹן שֶׁיֵּשׁ בּוֹ מַעֲשֶׂה רוֹאֶה הוּא בַּתּוֹרָה עֹנֶשׁ הָרָאוּי לַמַּעֲשֶׂה כְּגוֹן מַלְקוֹת, כָּרֵת, מִיתוֹת בֵּית דִּין.

אוּלָם אָדָם שֶׁחָטָא בְּמַחְשָׁבוֹת וְהִרְהוּרִים לֹא טוֹבִים מַה תִּקּוּנוֹ, אָדָם שֶׁהִרְבָּה בְּמַחְשְׁבוֹת מִינוּת, אוֹ שֶׁזֶּה בְּמַחְשְׁבוֹת כְּפִירָה לְהֶדְיָא, אוֹ אֲפִלּוּ שֶׁסִּלֵּק יִרְאַת שָׁמַיִם מִנֶּגֶד עֵינָיו שֶׁזֶּה גַּם נִכְלָל בְּמַחְשְׁבוֹת מִינוּת, וְכֵן מַחְשְׁבוֹת עֲרָיוֹת שֶׁחָשַׁב וְהִרְהֵר שֶׁהֵמָּה עָווֹן מִצַּד עַצְמוֹ לְלֹא קֶשֶׁר לְמַעֲשֵׂה הָעֲבֵרָה.

לָנוּ נִרְאֶה חָמוּר וְיֵשׁ לְתַקֵּן אֶת מַעֲשֵׂה הָאִסּוּר שֶׁעָשִׂינוּ, וְאִלּוּ חֲטָאֵי הַמַּחְשָׁבָה לֹא עוֹלֶה בְּדַעְתֵּנוּ שֶׁיֵּשׁ לְתַקֵּן, אָמְנָם זוֹ טָעוּת, מְבֹאָר בְּשׁוֹמֵר אֱמוּנִים שֶׁמַּחְשָׁבָה הִיא קוֹמָה שְׁלֵמָה, כְּלוֹמַר גַּם מִמַּחְשָׁבָה שֶׁל אִסּוּר אוֹ כְּמוֹ כֵן מִמַּחְשָׁבָה טוֹבָה שֶׁל מִצְוָה כְּתוֹרָה וּתְפִלָּה בְּהִרְהוּר, יוֹצֵר הָאָדָם בָּזֶה מְצִיאוּת מְסֻיֶּמֶת, וְהִיא מְצִיאוּת שֶׁל קְדֻשָּׁה אוֹ שֶׁל סִטְרָא אַחְרָא כְּפִי מַחְשַׁבְתּוֹ, וְאֵין מַחְשָׁבָה שֶׁהוֹלֶכֶת לְאִבּוּד, כִּלְשׁוֹן הַזֹּהַר הַקָּדוֹשׁ: ''לֵית רְעוּתָא טָבָא דְּאִתְעֲבִיד''. אֵין רָצוֹן טוֹב שֶׁהוֹלֵךְ לְאִבּוּד, הֲרֵי שֶׁאַף מַחְשֶׁבֶת רָצוֹן יֵשׁ לָהּ מַשְׁמָעוּת וּמְצִיאוּת, שֶׁאֵינָהּ הוֹלֶכֶת לְאִבּוּד. וְכֵיוָן שֶׁמַּחְשֶׁבֶת אִסּוּר הִיא יוֹצֶרֶת מְצִיאוּת שֶׁל מַמָּשׁ צְרִיכָה הִיא תִּקּוּן כְּמוֹ מַעֲשֵׂה הָעֲבֵרוֹת שֶׁל גֶּזֶל וְנֶזֶק וְחַבָּלָה, וְאִם כֵּן הֵיאַךְ מְתַקְּנִים מַחְשָׁבָה, מֵילָא גֶּזֶל וְנֶזֶק אֶפְשָׁר בְּתַשְׁלוּמִים, וְכֵן שְׁאָר אִסּוּרִים כְּחַיָּבֵי מַלְקֻיּוֹת כְּרִיתוֹת וּמִיתוֹת בֵּית דִּין מְפֹרָשׁ עָנְשָׁן בַּתּוֹרָה, וְעָנְשָׁן הוּא תִּקּוּנָם, אוֹ בְּאֶמְצָעוּת הָעֹנֶשׁ אוֹ בִּתְשׁוּבָה וְיִסּוּרִים, אוּלָם הֵיאַךְ מְתַקְּנִים מַחְשָׁבוֹת שֶׁל אִסּוּר.

וּבְכֵן מְבָאֵר בְּשׁוֹמֵר אֱמוּנִים שֶׁתִּקּוּנָם שֶׁל מַחְשְׁבוֹת אִסּוּר הֵם בְּכָךְ שֶׁחוֹזְרִים וְנִשְׁנִים לָאָדָם בּעַל כָּרְחוֹ וּבִפְרָט בִּשְׁעַת תּוֹרָה וּתְפִלָּה, מְצִיקוֹת לוֹ וּמַטְרִידוֹת אֶת מְנוּחָתוֹ וְהוּא מִשְׁתַּדֵּל לִדְחוֹתָם, זֶהוּ גּוּפָא תִּקּוּנָם שֶׁל אוֹתָם מַחְשָׁבוֹת.

וְלָכֵן אַל יָקוּץ הָאָדָם וְיִלְאֶה מֵעֲבוֹדָתוֹ בִּרְאוֹתוֹ כִּי מַחְשְׁבוֹת הָאִסּוּר מְפוֹצְצוֹת אֶת מֹחוֹ בִּשְׁעַת תּוֹרָה וּתְפִלָּה, וְכֵן אַל יַאֲשִׁים עַצְמוֹ וְיַחְשֹׁב לְעָווֹן לְעַצְמוֹ אֶת מַחְשָׁבוֹת אֵלּוּ הַבָּאִים לְאָנְסוֹ אַדְּרַבָּא, יִשְׂמַח כִּי זֶהוּ סִימָן שֶׁבָּאוֹת הֵמָּה עַל תִּקּוּנָם, וּבָזֶה עַצְמוֹ שֶׁמִּשְׁתַּדֵּל לִדְחוֹתָם וּלְהַסִּיחַ דַּעְתּוֹ מֵהֶם, וּבִפְרָט בָּזֶה שֶׁמִּצְטַעֵר מֵהֶם וְנִטְרָד מֵהֶם וּמְהַוִּים הֵמָּה לוֹ יִסּוּרִים שֶׁל מַמָּשׁ, זֶהוּ עַצְמוֹ תִּקּוּנָם לְאוֹתָם מַחְשָׁבוֹת שֶׁכָּאָמוּר הֵמָּה מְצִיאוּת לְעַצְמָם הַנִּצְרֶכֶת תִּקּוּן.

וְהָעֵצָה לְהִפָּטֵר מִמַּחְשְׁבוֹת אִסּוּר אֵלֶּה הַתּוֹקְפִים וּבִפְרָט בִּשְׁעַת תּוֹרָה וּתְפִלָּה, הוּא לֹא לְהִלָּחֵם עִמָּם יְשִׁירוֹת כִּי לֹא תּוּכַל לָהֶם וְנָפֹל תִּפֹּל לִפְנֵיהֶם, אֶלָּא לִדְחֹס מַחְשָׁבוֹת טוֹבוֹת, וּלְהִשְׁתַּדֵּל לְהִתְרַכֵּז בְּדִבּוּרֵי הַתְּפִלָּה מִתּוֹךְ הַסִּדּוּר, וּכְמוֹ כֵן אֶפְשָׁר לִהְיוֹת שְׁלִיחַ צִבּוּר שֶׁאָז הַמַּחְשָׁבוֹת פָּחוֹת מִשְׁתַּלְּטוֹת, וְכֵן בַּתּוֹרָה לִלְמֹד עִם חַבְרוּתָא בְּאֹפֶן שֶׁבְּהֶכְרֵחַ יִתְרַכֵּז מֹחֲךָ, אוֹ לִשְׁמֹעַ הַרְבֵּה שִׁעוּרֵי תּוֹרָה, וּבִדְחִיסַת מַחְשָׁבוֹת טוֹבוֹת וּטְהוֹרוֹת מִמֵּילָא יִתְנַדְּפוּ אוֹתָם מַחְשְׁבוֹת אִסּוּר.

אוּלָם חָלִילָה מִלָּבוֹא בְּמַשָּׂא וּמַתָּן קֻשְׁיוֹת וְתֵרוּצִים עִם אוֹתָם מַחְשְׁבוֹת מִינוּת וּסְפֵקוֹת הָעוֹלִים בְּלֵב הָאָדָם, אֶלָּא חַד מַשְׁמָעִית לְהַחְלִיט אֲנִי אֵינִי מֵשִׁיב לְאוֹתָם מַחְשָׁבוֹת וְאֵין רְצוֹנִי לָשֵׂאת וְלָתֵת עִמָּם וּלְהִשְׁתַּדֵּל לַחְשֹׁב בַּטּוֹב וּמִמֵּילָא הָרַע יִסְתַּלֵּק.

וְגַם אִם תִּרְאֶה שֶׁאֵינְךָ מַצְלִיחַ אַל תִּכָּנֵס לְבִלְבּוּל, אֶלָּא יַשֵּׁב דַּעְתְּךָ בִּרְגִיעָה לְהָבִין שֶׁזֶּה עַצְמוֹ שֶׁאַתָּה מִצְטַעֵר מֵהֶם - נִתְקָנִים הֵמָּה, וְכָל אוֹתָם מַחְשְׁבוֹת אִסּוּר וְצִיּוּרֵי אִסּוּר שֶׁמִּצְטַיְּרִים לְךָ בַּתְּפִלָּה וְהִנְּךָ מִצְטַעֵר מֵהֶם הֵמָּה נִתְקָנִים, וְזֶהוּ עֹנֶשׁ מִדָּה כְּנֶגֶד מִדָּה, שֶׁאוֹתָם מַחְשָׁבוֹת שֶׁפַּעַם חָשַׁבְתָּ בְּמֵזִיד וּפָשַׁעְתָּ בְּהִרְהוּרֶיךָ בָּהֶם בָּאִים הֵמָּה עַתָּה לְאָנְסְךָ וּבְעַל כָּרְחֲךָ לְהָצִיק לְךָ, וּבְעֶצֶם בָּאִים הֵמָּה לְקַבֵּל תִּקּוּנָם מִמְּךָ וְזֶהוּ תִּקּוּנָם, וּבְהֶמְשֵׁךְ הַזְּמַן תֵּדַע שֶׁתֵּחָלֵץ מִבְּעָיָה זוֹ, זוֹ בְּעָיָה זְמַנִּית בִּלְבַד, וּכְמוֹ שֶׁהֵעִיד הָרַב ''שׁוֹמֵר אֱמוּנִים'' מֵרַבִּים שֶׁצָּעֲקוּ לְפָנָיו מִמְּצוּקַת הַמַּחְשָׁבוֹת וְכָךְ יָעַץ לָהֶם, וּבְסַבְלָנוּת וֶאֱמוּנָה נֶחְלְצוּ מֵהֶם כָּל אֶחָד כְּפִי זְמַנּוֹ וּזְרִיזוּת תִּקּוּנוֹ.

וּכְמוֹ כֵן יֵשׁ לַעֲשׂוֹת עֲצַת הַ''בֶּן אִישׁ חַי'' הַנִּפְלָאָה וְהִיא מְסִירַת מוֹדָעָה וְגִלּוּי דַּעַת כַּמּוּבָא בַּסְּפָרִים הַסְּפָרַדִּים, וְהַכַּוָּנָה שֶׁהִנּוֹ מוֹסֵר מוֹדָעָה שֶׁהוּא מְבַטֵּל כָּל הַמַּחְשָׁבוֹת שֶׁל מִינוּת וַעֲרָיוֹת וּבִלְבּוּלִים אֲחֵרִים שֶׁיָּבוֹאוּ לוֹ וּבִפְרָט בִּשְׁעַת הַתּוֹרָה וּתְפִלָּה. וְיֹאמַר זֹאת כָּל יוֹם בַּבֹּקֶר קֹדֶם הַתְּפִלָּה וְיוֹעִיל לוֹ שֶׁלֹּא יֵחָשֵׁב לוֹ לִכְלוּם אוֹתָם מַחְשָׁבוֹת אֶלָּא יִהְיוּ כַּחֶרֶס הַנִּשְׁבָּר שֶׁאֵין בּוֹ מַמָּשׁ.

וּכְמוֹ כֵן יְקַשֵּׁר עַצְמוֹ עִם הַמְכַוְּנִים בֶּאֱמֶת וְדַעְתּוֹ עַל דַּעְתָּם, וְגַם זֶה מִנֻּסַּח הַגִּלּוּי מוֹדָעָה שֶׁתִּקֵּן הַ''בֶּן אִישׁ חַי'' לְאָמְרָהּ.

~ ט. אֵין יֵאוּשׁ בָּעוֹלָם

הָרַב הַקָּדוֹשׁ מִקּוּבְּרִין אָמַר:

''יְהוּדִי שֶׁאֵינוֹ מְסֻגָּל אֲפִלּוּ אַחֲרֵי שֶׁעָבַר אֶת הָעֲבֵרָה הַחֲמוּרָה בְּיוֹתֵר, לְהִתְחַזֵּק וְלַעֲמֹד בִּתְפִלָּה, עֲדַיִן לֹא דָּרְכוּ רַגְלָיו עַל מִפְתַּן הַיַּהֲדוּת''.

וּכְדֵי שֶׁיּוּבְנוּ הַדְּבָרִים הֵיטֵב נָבִיא דְּבָרָיו הַנִּפְלָאִים שֶׁל הָרַב ''נְתִיבוֹת שָׁלוֹם'':

אחז''ל (יומא נד:) בְּשָׁעָה שֶׁנִּכְנְסוּ הָאוֹיְבִים לַהֵיכָל רָאוּ יִשְׂרָאֵל אֶת הַכְּרוּבִים מְעֹרִין זֶה בָּזֶה. וְלִכְאוֹרָה תָּמוּהַּ מְאֹד דַּהֲרֵי דָּבָר זֶה מוֹרֶה עַל גֹּדֶל אַהֲבַת ה' לְיִשְׂרָאֵל, כִּדְאִיתָא בַּחֲזַ''ל (ב''ב צט.) שֶׁבִּזְמַן שֶׁיִּשְׂרָאֵל עוֹשִׂין רְצוֹנוֹ שֶׁל מָקוֹם הַכְּרוּבִים פְּנֵיהֶם אִישׁ אֶל אָחִיו וּמְעֹרִין זֶה בָּזֶה, וּבִזְמַן שֶׁאֵין יִשְׂרָאֵל עוֹשִׂין רְצוֹנוֹ שֶׁל מָקוֹם פְּנֵיהֶם אֶל הַבַּיִת, וְאֵיךְ בִּשְׁעַת הַחֻרְבָּן שֶׁיִּשְׂרָאֵל לֹא הָיוּ בְּדַרְגַּת עוֹשִׂין רְצוֹנוֹ שֶׁל מָקוֹם הָיוּ הַכְּרוּבִים מְעֹרִין זֶה בָּזֶה. עוֹד מָצִינוּ מִדְרַשׁ פְּלִיאָה (מובא ב''אוהב ישראל'' וב''פרשת דרכים'') עַל הַפָּסוּק קָרָא עָלַי מוֹעֵד, שֶׁלֹּא הָיָה יוֹם מוֹעֵד לְיִשְׂרָאֵל כַּיּוֹם שֶׁנֶּחְרַב בֵּית הַמִּקְדָּשׁ.

וְיֵשׁ לְבָאֵר הָעִנְיָן עַל פִּי מַאֲמַר מָרָן אַדְמוֹ''ר בב''א זי''ע (פר' פנחס), שֶׁיֵּשׁ ב' בְּחִינוֹת שֶׁל עֵת רָצוֹן. יֵשׁ עֵת רָצוֹן כַּאֲשֶׁר יֵשׁ לוֹ לְמֶלֶךְ בֵּן מֻצְלָח וְחָכָם, שֶׁיֵּשׁ לוֹ תָּמִיד כָּבוֹד מִמֶּנּוּ מִמַּעֲשָׂיו וּמֵחָכְמָתוֹ, שֶׁבְּזֶה מְעוֹרֵר עֵת רָצוֹן אֵצֶל הַמֶּלֶךְ. וְיֵשׁ עוֹד בְּחִינָה שֶׁל עֵת רָצוֹן, כַּאֲשֶׁר יֵשׁ לְמֶלֶךְ בֵּן מְפַגֵּר, שֶׁאֵינוֹ מְסֻגָּל לַעֲשׂוֹת כְּלוּם וְהַכֹּל צָרִיךְ לַעֲשׂוֹת בִּשְׁבִילוֹ, הֲרֵי גַּם הוּא מְעוֹרֵר אֶצְלוֹ עֵת רָצוֹן, מֵאַחַר שֶׁבִּלְעָדָיו הֲרֵיהוּ אָבוּד, שֶׁלְּבַד אֵינוֹ מוֹצֵא עֵצָה לְנַפְשׁוֹ, וּמִתּוֹךְ כָּךְ מִתְעוֹרְרִים עָלָיו רַחֲמֵי הַמֶּלֶךְ. וְהָעֵת רָצוֹן הַזֹּאת עוֹד עוֹלָה עַל הָעֵת רָצוֹן שֶׁמְּעוֹרֵר הַבֵּן הַמֻּצְלָח, שֶׁהֲרֵי בְּעַצְמוֹ לֹא יִצְלַח לִכְלוּם. וּבְחִינָה זוֹ הָיְתָה בְּעֵת חֻרְבַּן בֵּית הַמִּקְדָּשׁ, שֶׁהָיָה אָז הַמַּצָּב הַגָּרוּעַ וְהַיָּרוּד בְּיוֹתֵר שֶׁל כְּלַל יִשְׂרָאֵל, וְעַל יְדֵי זֶה נִתְעוֹרֵר עֵת רָצוֹן מִגֹּדֶל הָרַחְמָנוּת שֶׁל הַקָּדוֹשׁ בָּרוּךְ הוּא עַל כְּלַל יִשְׂרָאֵל, עַל כֵּן מִגֹּדֶל רַחֲמֵי שָׁמַיִם הָיוּ הַכְּרוּבִין מְעֹרִין זֶה בָּזֶה. וְעֵת רָצוֹן גָּדוֹל כָּזֶה יֵשׁ בּוֹ מַה שֶּׁאֵין בִּשְׁאָר הַמּוֹעֲדִים שֶׁבָּהֶם הָיוּ יִשְׂרָאֵל בְּמַדְרֵגָתָם הָרְאוּיָה, וּלְכָךְ לֹא הָיָה יוֹם מוֹעֵד לְיִשְׂרָאֵל כְּיוֹם שֶׁחָרַב בּוֹ בֵּית הַמִּקְדָּשׁ.

וְיֵשׁ לְבָאֵר עוֹד בְּטַעַם הַדְּבָרִים. דְּהִנֵּה אַהֲבַת הַקָּבָּ''ה לְיִשְׂרָאֵל הִיא בִּבְחִינַת בָּנִים, כְּמָה דִּכְתִיב בָּנִים אַתֶּם לַה' אֱלֹקֵיכֶם. וּבְאַהֲבַת הָאָב לִבְנוֹ יֵשׁ ג' אֳפָנִים:

יֵשׁ הָאַהֲבָה כִּפְשׁוּטָהּ בְּשָׁעָה שֶׁהַבֵּן קָרוֹב אֵלָיו וְנִמְצָא בִּמְחִיצָתוֹ וְהָאָב מִשְׁתַּעְשֵׁעַ עִמּוֹ בְּאַהֲבָתוֹ.

וְיוֹתֵר מִזֶּה הִיא הָאַהֲבָה כַּאֲשֶׁר הַבֵּן מָצוּי הַרְחֵק מֵאָבִיו וְאֵינוֹ יָכוֹל לְהִתְרָאוֹת עִמּוֹ, שֶׁאָז הָאָב מִתְגַּעְגֵּעַ אֵלָיו מְאֹד, וּכְכָל שֶׁהוּא רָחוֹק יוֹתֵר הַגַּעְגּוּעִים יוֹתֵר חֲזָקִים.

וְיֵשׁ עוֹד בְּחִינַת אַהֲבָה הָעוֹלָה עַל כֻּלָּנָה, בְּשָׁעָה שֶׁהַבֵּן חוֹלֶה אָנוּשׁ וּצְרִיכִים לַעֲשׂוֹת לוֹ נִתּוּחַ קָשֶׁה לְהַצִּיל אֶת חַיָּיו, וְהָאָב הוּא הָרוֹפֵא הַמְנַתֵּחַ שֶׁצָּרִיךְ לַחְתֹּךְ בִּבְשָׂרוֹ, שֶׁאָמְנָם מִצַּד אֶחָד הוּא יוֹדֵעַ שֶׁעָלָיו לְהַצִּיל אֶת חַיֵּי בְּנוֹ בְּנִתּוּחַ זֶה, אַךְ מֵאִידָךְ לִבּוֹ נִקְרָע בְּקִרְבּוֹ כְּשֶׁהוּא צָרִיךְ לַחְתֹּךְ בִּבְשַׂר בְּנוֹ שֶׁסּוֹבֵל בֵּינְתַיִם יִסּוּרִים קָשִׁים וּמָרִים, שֶׁבִּפְנִימִיּוּת הַלֵּב מִתְעוֹרֶרֶת אָז הָאַהֲבָה הַחֲזָקָה בְּיוֹתֵר.

וּכְעִנְיָן זֶה יֵשׁ בְּאַהֲבַת הַקָּבָּ''ה לְיִשְׂרָאֵל, שֶׁהִיא אַהֲבָה עַזָּה וּגְדוֹלָה בְּלִי גְּבוּל וּבְלִי סוֹף, כְּמָה דִּכְתִיב ''אָהַבְתִּי אֶתְכֶם אָמַר ה''', וְכִדְאִיתָא שֶׁצַּדִּיקִים זִכְּכוּ אֶת כָּל הָאֲהָבוֹת שֶׁלָּהֶם מִלְּבַד הָאַהֲבָה לַבָּנִים, שֶׁמֵּאַהֲבָה זוֹ לֹא נִתְּקוּ עַצְמָם, וְהַסִּבָּה כְּדֵי שֶׁיּוּכְלוּ לְהַרְגִּישׁ מִבְּחִינַת הָאַהֲבָה שֶׁהַקָּבָּ''ה אוֹהֵב אֶת יִשְׂרָאֵל.

וְעַל פִּי הַמָּשָׁל הַנִּזְכַּר שֶׁכַּאֲשֶׁר הָאָב צָרִיךְ לְנַתֵּחַ אֶת בְּנוֹ מִתְעוֹרֶרֶת הָרַחְמָנוּת וְהָאַהֲבָה הַגְּדוֹלָה בְּיוֹתֵר, הֲרֵי דַּוְקָא בִּזְמַן הַחֻרְבָּן וְהַפֻּרְעָנוּת הִתְעוֹרְרָה גֹּדֶל אַהֲבַת ה' לְיִשְׂרָאֵל בְּאֹפֶן מְיֻחָד, שֶׁאָמְנָם מִצַּד אֶחָד זֶה הָיָה נִרְאֶה כְּמִדַּת הַדִּין הַקָּשָׁה בְּיוֹתֵר, אַךְ בְּעֶצֶם חֻרְבַּן בֵּית הַמִּקְדָּשׁ הָיָה בִּבְחִינַת נִתּוּחַ קָשֶׁה עַל כָּל חֲטָאֵיהֶם שֶׁל יִשְׂרָאֵל, וְדַוְקָא בִּשְׁעַת הַחֻרְבָּן נִתְעוֹרְרָה בִּפְנִימִיּוּת הָרַחְמָנוּת וְהָאַהֲבָה הַגְּדוֹלָה בְּיוֹתֵר לְאֵין שִׁעוּר. וְלָכֵן הָיְתָה אָז בְּחִינַת כְּרוּבִים מְעֹרִין זֶה בָּזֶה, לְגַלּוֹת שֶׁבִּפְנִימִיּוּת הָעִנְיָנִים גֹּדֶל אַהֲבַת ה' הִיא בְּלִי גְּבוּל וְסוֹף, וְדַוְקָא בְּשָׁעָה שֶׁהָיְתָה נִרְאֵית כְּלַפֵּי חוּץ כְּקָשָׁה בְּיוֹתֵר גִּלָּה הַקָּבָּ''ה גֹּדֶל אַהֲבָתוֹ לְיִשְׂרָאֵל. וְזֶהוּ בֵּאוּר הַמַּאֲמָר שֶׁלֹּא הָיָה יוֹם מוֹעֵד לְיִשְׂרָאֵל כְּיוֹם שֶׁחָרַב בֵּית הַמִּקְדָּשׁ כְּמוֹ שֶׁנֶּאֱמַר ''קָרָא עָלַי מוֹעֵד'', כִּי אָז נִתְגַּלָּה גֹּדֶל הָרַחְמָנוּת וְגֹדֶל אַהֲבַת ה' בְּלִי גְּבוּל וּבְלִי סוֹף שֶׁהַכְּרוּבִין מְעֹרִין זֶה בָּזֶה, וּכְמַאֲמַר הַכָּתוּב ''מִן הַמֵּצַר קָרָאתִי י' עָנָנִי בַמֶּרְחָב י''', הַיְנוּ שֶׁדַּוְקָא כַּאֲשֶׁר מִן הַמֵּצַר קָרָאתִי י' אָז מִתְגַּלֶּה גֹּדֶל אַהֲבַת ה'.

וְזֶה בֵּאוּר מַה דְּאִיתָא בְּסֵפֶר אוֹהֵב יִשְׂרָאֵל דְּשַׁבָּת חֲזוֹן הִיא הַשַּׁבָּת הַגְּדוֹלָה בְּיוֹתֵר מִכָּל שַׁבְּתוֹת הַשָּׁנָה. שֶׁלִּכְאוֹרָה יֵשׁ לְהָבִין מַה טַּעַם הִיא נִקְרֵאת שַׁבַּת חֲזוֹן עַל שֵׁם חֲזוֹן יְשַׁעְיָה, דְּאִם כִּפְשׁוּטוֹ שֶׁכָּל הַנְּבוּאָה הִיא תּוֹכַחַת פֻּרְעָנוּת לְיִשְׂרָאֵל לָמָּה נִקְרֵאת הַשַּׁבָּת עַל שֵׁם חָזוֹן זֶה, אֶלָּא דְּבִלְשׁוֹן חָזוֹן מְרֻמָּז גַּם עַל נְבוּאָה שֶׁל בְּשׂוֹרָה, וְעִנְיַן חֲזוֹן יְשַׁעְיָה הוּא שֶׁבּוֹ נִתְגַּלָּה גֹּדֶל אַהֲבַת ה' לְיִשְׂרָאֵל בְּכָל הַמַּצָּבִים, כְּמוֹ שֶׁנֶּאֱמַר בָּהּ, ''בָּנִים גִּדַּלְתִּי וְרוֹמַמְתִּי וְהֵם פָּשְׁעוּ בִי'', ''זֶרַע מְרֵעִים בָּנִים מַשְׁחִיתִים עָזְבוּ אֶת ה''', לְלַמֵּד שֶׁאֲפִלּוּ כַּאֲשֶׁר פָּשְׁעוּ בִּי וְהֵם בָּנִים מַשְׁחִיתִים הֲרֵיהֶם גַּם כֵּן בָּנִים, וַאֲפִלּוּ אִם עָזְבוּ אֶת ה' הֵם גַּם כֵּן בָּנִים, וּכְמוֹ שֶׁמִּזֶּה יָלִיף רַבִּי מֵאִיר שֶׁבֵּין כָּךְ וּבֵין כָּךְ קְרוּיִים בָּנִים (קדושין לו.), וְהָאָב אֲפִלּוּ בְּשָׁעָה שֶׁמַּעֲנִישׁ אֶת בְּנוֹ לִבּוֹ נִקְרָע בְּקִרְבּוֹ מִגֹּדֶל אַהֲבָתוֹ אֵלָיו, וְכָךְ אֵצֶל הַקָּבָּ''ה יִשְׂרָאֵל נִקְרָאִים תָּמִיד בָּנִים בְּכָל מַצָּב שֶׁהֵם.

וְכֵן אִיתָא בזוה''ק רֵישׁ פָּרָשַׁת שְׁמוֹת, כַּד עָאֲלוּ יִשְׂרָאֵל בְּגָלוּתָא דְּבָבֶל חֲשִׁיבוּ דְּהָא קֻדְשָׁא בְּרִיךְ הוּא שָׁבִיק לוֹן וְלֹא יַשְׁגַּח בְּהוֹן לְעָלְמִין, הַיְנוּ שֶׁהָיוּ שְׁבוּרִים מְאֹד כִּי חָשְׁבוּ שֶׁהַקָּבָּ''ה גֵּרֵשׁ אוֹתָם מֵעַל פָּנָיו, בְּהַהִיא שַׁעֲתָא קָרָא קֻדְשָׁא בְּרִיךְ הוּא לְכָל פָּמַלְיָא דִּילֵיהּ וְכוּ', וְאָמַר לוֹן מָה אַתּוּן עַבְדִין הָכָא, וּמַה בְּנֵי רְחִימָאֵי בְּגָלוּתָא דְּבָבֶל וְאַתּוּן הָכָא, קוּמוּ חוּתוּ כֻּלְּכוֹן לְבָבֶל וַאֲנָא עִמָּכוֹן, הֲדָא הוּא דִּכְתִיב ''כֹּה אָמַר ה' לְמַעַנְכֶם שִׁלַּחְתִּי בָבֶלָה''. כַּד נָחֲתוּ לְבָבֶל אִתְפַּתְּחוּ שְׁמַיָּא וְשָׁרַאַת רוּחַ נְבוּאָה קַדִּישָׁא עַל יְחֶזְקֵאל וְחָמָא כָּל מַה דְּחָמָא, וְאָמַר לוֹן לְיִשְׂרָאֵל הָא מָארֵיכוֹן הָכָא וְכוּ'. כֵּיוָן דְּשָׁמְעוּ יִשְׂרָאֵל כָּךְ חָדוּ וְלֹא חַיְּשׁוּ עַל גָּלוּתְהוֹן דְּהָא יָדְעוּ דְּקֻדְשָׁא בְּרִיךְ הוּא לֹא שָׁבִיק לוֹן. בִּדְבָרִים אֵלּוּ חִזֵּק אוֹתָם וְהֶחְיָה אֶת נַפְשָׁם כְּשֶׁשָּׁמְעוּ שֶׁעִמּוֹ אָנֹכִי בְּצָרָה.

וְזֶה שַׁיָּךְ גַּם לְכָל יָחִיד, בְּעֵת שֶׁמַּרְגִּישׁ כְּאִלּוּ הַקָּבָּ''ה הִרְחִיקוֹ מֵעַל פָּנָיו עֲצָתוֹ אֲמוּנָה לְהַאֲמִין שֶׁאַהֲבַת ה' לְיִשְׂרָאֵל הִיא נִצְחִית שֶׁאָהַבְתִּי אֶתְכֶם אָמַר ה'.

הֲרֵי לָנוּ לִרְאוֹת מִכָּל זֶה שֶׁבְּעֶצֶם מִצַּד הַקָּבָּ''ה אֵין שׁוּם שִׁנּוּי וְאַהֲבָתוֹ כְּלַפֵּינוּ הִיא בְּכָל עֵת וּבְכָל מַצָּב, וְאַדְּרַבָּא שִׂיא רַחְמָנוּתוֹ עָלֵינוּ בִּזְמַן שֶׁאָנוּ יוֹרְדִים לְשֵׁפֶל הַמַּדְרֵגָה, וְכָאָמוּר שֶׁבִּזְמַן הַחֻרְבָּן זְמַן שִׂיא שֶׁל שִׁפְלוּת עַם יִשְׂרָאֵל נִרְאוּ לָהֶם הַכְּרוּבִים מְעֹרִים זֶה בָּזֶה לְהַרְאוֹת חִבָּתָן לִפְנֵי הַמָּקוֹם.

וְעוֹד נִרְאֶה לוֹמַר שֶׁהַקָּבָּ''ה הֶרְאָה לָהֶם סִימָן זֶה דַּוְקָא בְּרֶגַע זֶה שֶׁעוֹמְדִים הֵמָּה לְהִפָּרֵד מִבֵּית הַמִּקְדָּשׁ וְלִגְלוֹת בְּגָלוּת בָּבֶל הַקָּשָׁה, לוֹמַר לָהֶם בָּזֶה, דְּעוּ הִנְּכֶם יוֹצְאִים זֶה עַתָּה לְגָלוּת קָשֶׁה וְיִתָּכֵן שֶׁבְּעִקְּבוֹת הַגָּלוּת תִּמְעֲדוּ לִנְפִילוֹת קָשׁוֹת וּכְמוֹ שֶׁאָכֵן הָיָה בְּשִׁבְעִים שָׁנָה שֶׁל גָּלוּת בָּבֶל שָׁכְחוּ אֶת כָּל הַתּוֹרָה כֻּלָּהּ וְנָשְׂאוּ נָשִׁים נָכְרִיּוֹת, אֲזַי, כְּדֵי שֶׁלֹּא יִתְפֹּס אוֹתָם הַיֵּאוּשׁ הוֹרָה לָהֶם הַקָּבָּ''ה בָּזֶה שֶׁלְּעוֹלָם לֹא יַעַזְבֵם וְיַחְזִירֵם אֵלָיו בְּכָל מַצָּב וּדְיוֹטָא שֶׁיָּרְדוּ אֵלֶיהָ. וְהַסִּבָּה הִיא כִּי אַהֲבָתוֹ יִתְבָּרַךְ הִיא נִצְחִית אַהֲבָה שֶׁאֵינָהּ תְּלוּיָה בַּדָּבָר.

וּבָזֶה בֵּאֵר הָרַב ''נְתִיבוֹת שָׁלוֹם'' טַעַם נִפְלָא מַדּוּעַ בְּלֵיל פֶּסַח כְּשֶׁיּוֹשְׁבִים אָנוּ כִּבְנֵי חוֹרִין מִצְוָה עָלֵינוּ לִפְתֹּחַ אֶת הַהַגָּדָה בִּגְנַאי - מִתְּחִלָּה עוֹבְדֵי עֲבוֹדָה זָרָה הָיוּ אֲבוֹתֵינוּ וְכוּ', לְשֵׁם מָה יֵשׁ בְּלַיְלָה קָדוֹשׁ וְשָׂמֵחַ כָּזֶה לִפְתֹּחַ בִּגְנַאי, אֶלָּא לוֹמַר וּלְהַדְגִּישׁ שֶׁבְּשָׁעָה שֶׁבָּחַר בָּנוּ הַקָּבָּ''ה לוֹ לְעַם וְיָצַר אוֹתָנוּ לְאֻמָּה לֹא הָיִינוּ בְּמַצָּב רוּחָנִי גָּבוֹהַּ, לְהֶפֶךְ, הָיִינוּ בְּשֵׁפֶל הַמַּדְרֵגָה, כִּי אִלּוּ הָיִינוּ אָז בְּמַצָּב רוּחָנִי טוֹב הָיָה מָקוֹם לוֹמַר שֶׁהַקָּבָּ''ה בָּחַר בְּנוֹ לֶהֱיוֹתֵנוּ טוֹבִים וְצַדִּיקִים וְאִלּוּ כְּשֶׁנַּרְשִׁיעַ יַעַזְבֵנוּ, לְכָךְ מַדְגִּישִׁים שֶׁאַהֲבָתוֹ אוֹתָנוּ הִנָּהּ אַהֲבָה שֶׁאֵינָהּ תְּלוּיָה בְּשׁוּם דָּבָר וַאֲפִלּוּ לֹא בְּצִדְקוּתֵנוּ שֶׁהֲרֵי מִתְּחִלָּה עוֹבְדֵי עֲבוֹדָה זָרָה הָיוּ אֲבוֹתֵינוּ וְדַוְקָא אָז קֵרְבָנוּ הַמָּקוֹם לַעֲבוֹדָתוֹ, לְהוֹרוֹת לָנוּ לְדוֹרוֹת דְּגַם אִם הִגַּעְנוּ לְשֵׁפֶל הַמַּדְרֵגָה, לֹא גְּרוּעִים אָנוּ מִיִּשְׂרָאֵל שֶׁהָיוּ שְׁקוּעִים בְּמ''ט שַׁעֲרֵי טֻמְאָה בְּמִצְרַיִם וְעִם כָּל זֶה דַּוְקָא אָז בָּחַר בָּהֶם הַקָּבָּ''ה וְקֵרְבָם לוֹ לְעַם.

וּמְסַיֵּם הָרַב ''נְתִיבוֹת שָׁלוֹם'' לְחַדֵּשׁ בְּיֶתֶר שְׂאֵת שֶׁאֶפְשָׁר שֶׁדַּוְקָא הַיְרִידָה לְשִׂיא הַשִּׁפְלוּת הִיא וְרַק הִיא יְכוֹלָה לִהְיוֹת הַסִּבָּה לְהִתְחַדְּשׁוּת וְלַחֲזָרָה בִּתְשׁוּבָה שְׁלֵמָה, וּכְמוֹ שֶׁמָּצִינוּ בַּמַּעֲשֶׂה דְּיוֹסֵף מְשִׁיתָא וְיָקוּם אִישׁ צְרוֹרוֹת בֶּן אֲחוֹתוֹ שֶׁל רַבִּי יוֹסֵי בֶּן יוֹעֶזֶר אִישׁ צְרֵדָה, וְכֵן רַבִּי אֱלִיעֶזֶר בֶּן דּוֹרְדַיָּא, הֲרֵי הוּא כְּמוֹ שֶׁאָמְרוּ רַבּוֹתֵינוּ זַ''ל ''כִּי נָפַלְתִּי קַמְתִּי'' - אִלְמָלֵי נָפַלְתִּי לֹא קַמְתִּי, שֶׁהַנְּפִילָה עַצְמָהּ גּוֹרֶמֶת לַקִּימָה, אֵצֶל הַגּוֹי נֶאֱמַר כַּאֲשֶׁר הַחִלּוֹתָ לִנְפֹּל לְפָנָיו נָפוֹל תִּפּוֹל, אוּלָם אֵצֶל יְהוּדִי נִשְׁאָר תָּמִיד קַסְטָא דְּחַיּוּתָא, וּכְשֶׁמַּשְׂכִּיל בְּשָׁעָה זוֹ לְהַתְחִיל בִּצְמִיחָה חֲדָשָׁה מְסֻגָּל הוּא לְהִתְעַלּוֹת לַדְּרָגוֹת הַגְּבוֹהוֹת בְּיוֹתֵר.

וְכֵן הוּא בִּתְקוּפָתֵנוּ תְּקוּפַת ''עִקְבְתָא דִּמְשִׁיחָא'' שֶׁהִיא תְּקוּפַת הַהֶעְדֵּר וְהַהֶסְתֵּר קֹדֶם שֶׁיִּתְגַּלֶּה אוֹרוֹ שֶׁל מָשִׁיחַ, הַמִּתְבַּטֵּאת אִם בְּצָרוֹת הַגּוּף וְאִם בְּצָרוֹת הַנֶּפֶשׁ בַּיְרִידָה הַגְּדוֹלָה בְּרוּחָנִיּוּת, עִם כָּל זֶה צְרִיכִים אָנוּ לְהִתְחַזֵּק בַּמְּעַט שֶׁעוֹד נִשְׁאָר בְּקִרְבֵּנוּ שֶׁלֹּא יָכוֹל לְהִכָּבוֹת לְעוֹלָם וּמִמֶּנּוּ לְקַוּוֹת לִצְמִיחָה חֲדָשָׁה.

~ י. אֵין יָשָׁר כְּסֻלָּם עָקוּם וְאֵין שָׁלֵם כְּלֵב שָׁבוּר

מוּבָא בְּסֵפֶר ''שׁוֹמֵר אֱמוּנִים'' שֶׁאָמַר הרה''ק רַבִּי זוּשָׁא מֵאַנִיפּוֹלִי: מְקַוֶּה אֲנִי שֶׁאֶזְכֶּה לָעוֹלָם הַבָּא, וְאִם אֶזְכֶּה לֹא יִהְיֶה זֶה בִּזְכוּת יְמֵי הַגַּדְלוּת שֶׁעָבַדְתִּי אֶת בּוֹרְאִי בְּגַדְלוּת הַמֹּחִין, אֶלָּא בִּזְכוּת יְמֵי הַקַּטְנוּת הַחֹשֶׁךְ וְהַהֶסְתֵּר, כְּשֶׁעָלָה לִי בְּקֹשִׁי וּבְעָמָל וּבְשִׁבְרוֹן לֵב וּבַחֲלִישׁוּת הַדַּעַת עַל מְעַט תּוֹרָה וּתְפִלָּה, מִיָּמִים שֶׁכָּאֵלֶּה מְקַוֶּה אֲנִי לִזְכּוֹת לָעוֹלָם הַבָּא.

וּמִכָּאן יָצָא לָנוּ הַשְׁקָפָה שׁוֹנָה מֵהַהַשְׁקָפָה שֶׁאָנוּ רְגִילִים בָּהּ.

וּנְתָאֵר זֹאת בְּאֹפֶן מוּחָשִׁי.

יְהוּדִי קָם לוֹ בַּבֹּקֶר רַעֲנָן לְאַחַר שֶׁשָּׂבַע שֵׁנָה, הִסְפִּיק לָקוּם מֻקְדָּם קֹדֶם הַתְּפִלָּה וְלִלְמֹד מַשֶּׁהוּ, וּמִתּוֹךְ רִכּוּז וְיִשּׁוּב הַדַּעַת הִתְפַּלֵּל אֶת תְּפִלָּתוֹ בְּכַוָּנָה יוֹצֵאת מֵהָרָגִיל, לְאַחַר מִכֵּן שׁוּב יָשַׁב לַעֲסֹק בַּתּוֹרָה, וּכְמוֹ כֵן מֶשֶׁךְ אוֹתוֹ יוֹם עָבַר עָלָיו לְלֹא נִסְיוֹנוֹת מְיֻחָדִים לֹא נִתְקַל לֹא בְּלָשׁוֹן הָרַע וְלֹא בִּשְׁאָר עֲווֹנוֹת, עָסַק בַּתּוֹרָה הַרְבֵּה וְהִצְלִיחַ גַּם לְחַדֵּשׁ חִדּוּשִׁים יָפִים בַּתּוֹרָה וּבְקִצּוּר עָבַר עָלָיו יוֹם מְבֹרָךְ, וְהוּא לְעַצְמוֹ שְׂבַע רָצוֹן, וְכָל כֻּלּוֹ מְאַחֵל לְעַצְמוֹ: הַלְוַאי כָּךְ יְהֵא כָּל יוֹם.

וְהִנֵּה לַמָּחֳרָת נֶהֱפַךְ הַגַּלְגַּל עַל מְיֻדָּעֵנוּ הַמְאֻשָּׁר, לַיְלָה רְצוּפָה בִּכְאֵבִים נְדוּדֵי שֵׁנָה, לְהֵרָדֵם - הִצְלִיחַ רַק כִּשְׁעָתַיִם לִפְנֵי הַתְּפִלָּה, לְאַחַר שְׁעָתַיִם שֶׁל שֵׁנָה טְרוּפָה מְצַלְצֵל הַשָּׁעוֹן, בְּמַאֲמָץ קָשֶׁה וּבְעֵינַיִם עֲצוּמוֹת מִתְגַּבֵּר הוּא עַל עַצְמוֹ, וּבְכֹחַ סוֹחֵב אֶת עַצְמוֹ לַתְּפִלָּה אֵלֶיהָ הִגִּיעַ קְצָת בְּאִחוּר, עִם כָּל זֶה בְּכָל כֹּחוֹ מְנַסֶּה לְיַשֵּׁב עַצְמוֹ לְפָחוֹת בְּבִרְכַּת אָבוֹת, וְעַל הַכֹּל עוֹבֵר עָלָיו יוֹם שֶׁל מֶתַח שֶׁמִּזְּמַן לֹא יָדַע כָּמוֹהוּ, נִסְיוֹנוֹת נָחֲתוּ עָלָיו מִכָּל כִּוּוּן, פֹּה נִסָּיוֹן לְלָשׁוֹן הָרַע, פֹּה נִסְיוֹן שְׁמִירַת הָעֵינַיִם, פֹּה נִסָּיוֹן לִכְעֹס וּלְהַקְפִּיד, וְהוּא קוֹפֵץ אֶת שִׂפְתוֹתָיו וּמְחַמֵּץ אֶת לִבּוֹ לַעֲמֹד בַּנִּסְיוֹנוֹת הַתּוֹקְפִים אוֹתוֹ, בְּשִׁעוּרֵי תּוֹרָה מִתְאַמֵּץ הוּא לִגְנֹב מַשֶּׁהוּ כַּמָּה שֶׁהוּא כְּבָר יָכוֹל לְאַחַר חֲלִישׁוּת וַעֲיֵפוּת, וְכָךְ עוֹבֵר עָלָיו יוֹם אָרֹךְ וּמְיַגֵּעַ.

אָדָם זֶה בְּהַגִּיעַ עֵת שְׁנָתוֹ עוֹשֶׂה חֶשְׁבּוֹן לְעַצְמוֹ וּמִתְאוֹנֵן עַל מַה נֶּעֱנַשׁ לִהְיוֹת עוֹבֵר עָלָיו יוֹם חָשׁוּךְ כָּזֶה לְעֻמַּת יוֹם שֶׁל אֶתְמוֹל שֶׁהָיָה יוֹם מֵאִיר וְזוֹרֵחַ מֻצְלָח וְקַל, וּבַקָּשָׁה אַחַת בְּפִיו: רִבּוֹנוֹ שֶׁל עוֹלָם, שֶׁלֹּא אֶרְאֶה עוֹד יוֹם קָשֶׁה כָּזֶה.

זוֹ הַשְׁקָפָתֵנוּ, וְזוֹ הִסְתַּכְּלוּתֵנוּ.

הָבָה וְנִרְאֶה מַה הִסְתַּכְּלוּתוֹ שֶׁל הַקָּבָּ''ה עַל אוֹתוֹ אָדָם:

בַּעֲבוֹר יוֹמוֹ הַמֻּצְלָח וְקַל אוֹמֵר הַקָּבָּ''ה, בְּנִי, מַה הֵבֵאתָ לִי הַיּוֹם, מַה הִקְרַבְתָּ בִּשְׁבִילִי הַיּוֹם, הֲלֹא הַיּוֹם הַזֶּה כֻּלּוֹ הָיָה בִּשְׁבִילְךָ, נֶהֱנֵיתָ בּוֹ, בְּנִסְיוֹנוֹת לֹא נִתְקַלְתָּ וּמַה מְּסִירוּת מָסַרְתָּ לִי בְּיוֹם כָּזֶה.

וְאִלּוּ בַּעֲבוֹר יוֹמוֹ הַקָּשֶׁה אוֹמֵר הַקָּבָּ''ה: בְּנִי הַיּוֹם רָאִיתִי מִמְּךָ נַחַת, קַמְתָּ בַּבֹּקֶר לְאַחַר שְׁעָתַיִם שֶׁל שֵׁנָה, וּבְעוֹד תְּנוּמָה מֵעַפְעַפֶּיךָ הִתְגַּבַּרְתָּ כַּאֲרִי לַעֲבוֹדַת הַתְּפִלָּה, הִשְׁתַּדַּלְתָּ לַחְטֹף וּלְכַוֵּן כְּפִי יְכָלְתְּךָ, עָמַדְתָּ אוֹתוֹ יוֹם בְּנִסְיוֹנוֹת כַּעַס לָשׁוֹן הָרָע, חָטַפְתָּ תּוֹרָה כְּפִי יְכָלְתְּךָ, מְסִירוּת זוֹ הִנָּהּ לְנַחַת גָּדוֹל בִּשְׁבִילִי, שֶׁהֲרֵי מַה שֶּׁעָשִׂיתָ עָשִׂיתָ בַּעֲנָוָה וּבְלֵב נִשְׁבָּר לְעֻמַּת יוֹם אֶתְמוֹל שֶׁהַרְגָּשַׁת הִתְנַשְּׂאוּת הָיָה בְּלִבְּךָ, וְנָתְנָה טַעַם לִפְגָם בַּעֲבוֹדָתְךָ, וְאִלּוּ בְּיוֹם קָשֶׁה זֶה עֲבוֹדָתְךָ הָיְתָה לְרֵיחַ נִיחוֹחַ לְפָנַי.

עִקַּר הָעֲבוֹדָה שֶׁל הָאִישׁ הַיִּשְׂרְאֵלִי הִיא בִּשְׁעַת חֹשֶׁךְ וְהַסְתָּרָה, וְאַף שֶׁבְּעִקְּבוֹת הַהַסְתָּרָה וְהַחֹשֶׁךְ פִּרְיָהּ מוּעָט מִפְּרִי יְמֵי הָעֲלִיָּה וְהַהֶאָרָה, וְלֹא עוֹד אֶלָּא שֶׁכְּרוּכָה הִיא בִּמְעִידוֹת וּנְפִילוֹת אוּלָם שָׁוֶה הוּא הַלֵּב נִשְׁבָּר בַּעֲבוֹדָה מוּעֶטֶת מֵאֲשֶׁר לֵב רָחָב בַּעֲבוֹדָה מְרֻבָּה.

וְאֶפְשָׁר לוֹמַר עוֹד יוֹתֵר מֵהַנֶּאֱמַר, בְּעֶצֶם תַּכְלִית הָאָדָם הֵמָּה אַךְ וְרַק יְמֵי הַנִּסָּיוֹן, וּמַה שֶּׁבֵּינִי וּבֵינִי מְאֻשָּׁר הָאָדָם מִיָּמִים יָפִים וְזוֹהֲרִים זֶהוּ גַּם לְצֹרֶךְ הַהֲפוּגָה בֵּין נִסָּיוֹן לְנִסָּיוֹן, שֶׁהֲרֵי אִלּוּ הַנִּסְיוֹנוֹת יִהְיוּ בְּרֶצֶף יִפֹּל הָאָדָם לְגַמְרֵי, אֲזַי כַּהֲפוּגָה נִתַּן לוֹ יָמִים יָפִים וּמְאִירִים אוּלָם לֹא הֵם הַתַּכְלִית לִשְׁלֵמוּתוֹ, אָכֵן, אָמְנָם הַיָּמִים הַזּוֹהֲרִים הֵמָּה נְתוּנִים כִּפְרִי עֲמָלוֹ וּבְוַדַּאי יְקַבֵּל שְׂכָרוֹ עֲלֵיהֶם אוּלָם כָּאָמוּר אֵין תַּכְלִית הָאָדָם וּבִנְיָנוֹ מִיָּמִים שֶׁכָּאֵלֶּה בִּלְבַד.

וְהָרַב ''נְתִיבוֹת שָׁלוֹם'' הֵיטִיב לְבָאֵר זֹאת בְּהַרְחָבָה וּבְבֵאוּר נִפְלָא:

וּמַעֲלָה יְתֵרָה הִיא כַּאֲשֶׁר נְשִׂיאַת הַלֵּב שֶׁל יְהוּדִי לְהַשֵּׁם יִתְבָּרַךְ הִיא מִתּוֹךְ הֶסְתֵּר וְחַשְׁכוּת, בְּעֵת שֶׁמַּרְגִּישׁ עַצְמוֹ כְּמֻשְׁלָךְ חַס וְחָלִילָה וְאַף עַל פִּי כֵן מִתְחַזֵּק בֶּאֱמוּנָתוֹ בְּנִצְחִיּוּת אַהֲבָתוֹ יִתְבָּרַךְ לְיִשְׂרָאֵל עַמּוֹ, שֶׁזֶּה חָבִיב לִפְנֵי הַשֵּׁם יִתְבָּרַךְ יוֹתֵר מֵהֶאָרַת הַלֵּב בַּיָּמִים הַמְּאִירִים. וְכִדְאִיתָא בַּסֵּפֶר הַקָּדוֹשׁ ''עֲבוֹדַת יִשְׂרָאֵל'' (עניני ר''ה) עַל מַאֲמַר הַכָּתוּב לֶכְתֵּךְ אַחֲרַי בַּמִּדְבָּר בְּאֶרֶץ לֹא זְרוּעָה, דְּאִיתָא מֵהָאֲרִ''י הַקָּדוֹשׁ עַל זֶה שֶׁדּוֹר הַמִּדְבָּר נֶחְשָׁב כִּבְחִינַת אָחוֹר, וְלִכְאוֹרָה הֲרֵי מָצִינוּ לְהֶפֶךְ שֶׁדּוֹר הַמִּדְבָּר הָיָה רָצוּף גִּלּוּיִים נִשְׂגָּבִים בְּיוֹתֵר, שֶׁהָיוּ לָהֶם מָן וּבְאֵר וְעַנְנֵי כָּבוֹד וּבְכָל יוֹם הָיוּ רוֹאִים אֶת יָדוֹ הָרְחָבָה וְהַמְּלֵאָה, וּמַדּוּעַ נֶאֱמַר שֶׁהָיוּ אָז בִּבְחִינַת אָחוֹר?

אֶלָּא שֶׁבְּחִינַת פָּנִים אֵצֶל יְהוּדִי הִיא דַּוְקָא בְּעֵת שֶׁהוּא בְּהֶסְתֵּר, וּבְתוֹךְ הַהֶסְתֵּר הוּא מוֹצֵא אֶת הַשֵּׁם יִתְבָּרַךְ, אַךְ כַּאֲשֶׁר יֵשׁ גִּלּוּיִים כְּמוֹ שֶׁהָיוּ בְּדוֹר הַמִּדְבָּר אֵין זֶה אֶלָּא בְּחִינַת אָחוֹר.

וְעַל פִּי זֶה יֵשׁ לְבָאֵר דִּבְרֵי הַמִּדְרָשׁ לֹא הָיָה יוֹם מוֹעֵד לְיִשְׂרָאֵל כְּיוֹם שֶׁחָרַב בּוֹ בֵּית הַמִּקְדָּשׁ. דְּהִנֵּה עִנְיַן הַמּוֹעֲדִים אֵצֶל יִשְׂרָאֵל הָיָה כְּמַאֲמַר הַכָּתוּב שָׁלֹשׁ פְּעָמִים בַּשָּׁנָה יֵרָאֶה כָּל זְכוּרְךָ אֶת פְּנֵי ה' אֱלֹקֶיךָ, גִּלּוּי פָּנִים וְאוֹר אֱלֹקוּת לְמַעְלָה מִכָּל הַשָּׂגָה שֶׁנִּתְגַּלֶּה בָּהֶם לְיִשְׂרָאֵל. וּכְנֶגֶד זֶה בִּזְמַן הַחֻרְבָּן, כַּאֲשֶׁר נִכְנְסוּ הָאוֹיְבִים לְקֹדֶשׁ הַקָּדָשִׁים הַמָּקוֹם הַמְקֻדָּשׁ בְּיוֹתֵר, לְשָׁם הָיָה נִכְנַס רַק הַכֹּהֵן גָּדוֹל וְרַק פַּעַם אַחַת בְּשָׁנָה וּבִקְדֻשָּׁה יְתֵרָה, וְעַכְשָׁו כַּאֲשֶׁר רָאֲתָה גוֹיִם בָּאוּ מִקְדָּשָׁהּ הֲרֵי זֶה שִׂיא הַחֻרְבָּן, וְנִתָּן לְתָאֵר אֶת גֹּדֶל שִׁבְרוֹן הַלֵּב שֶׁל כְּלַל יִשְׂרָאֵל בְּאוֹתָהּ שָׁעָה, וּלְבָבָם הַכּוֹאֵב וְהַנִּדְכֶּה עַל מַצָּב שָׁפֵל כָּזֶה שֶׁהִגִּיעָם, וְהִרְגִּישׁוּ שֶׁהַקָּבָּ''ה הִשְׁלִיךְ אוֹתָם מֵעַל פָּנָיו חַס וְחָלִילָה. וְכֵיוָן שֶׁרָאָה הַקָּבָּ''ה אֶת שִׁבְרוֹן לִבָּם שֶׁל כְּלַל יִשְׂרָאֵל אָז נִתְגַּלָּה הַגִּלּוּי שֶׁהָיוּ הַכְּרוּבִין מְעֹרִין זֶה בָּזֶה, כִּי לֵב נִשְׁבָּר וְנִדְכֶּה אֱלֹקִים לֹא תִבְזֶה, וְאֶפְשָׁר לְשַׁעֵר אֶת גֹּדֶל הַשִּׂמְחָה שֶׁפָּשְׁטָה בִּכְלַל יִשְׂרָאֵל בִּרְאוֹתָם שֶׁהַקָּבָּ''ה עִמָּהֶם כְּמוֹ בִּזְמַן שֶׁעוֹשִׂים רְצוֹנוֹ.

וְזֶהוּ פֵּרוּשׁ לֹא הָיָה יוֹם מוֹעֵד לְיִשְׂרָאֵל כַּיּוֹם שֶׁנֶּחְרַב בֵּית הַמִּקְדָּשׁ, כִּי מַהוּ מוֹעֵד, יִחוּד וְזִוּוּג קֻדְשָׁא בְּרִיךְ הוּא וְיִשְׂרָאֵל, וְלֹא הָיָה יוֹם מוֹעֵד לְיִשְׂרָאֵל כְּיוֹם הַחֻרְבָּן שֶׁבּוֹ רָאוּ אֶת הַכְּרוּבִין מְעֹרִין זֶה בָּזֶה, וְזֹאת מִשּׁוּם שֶׁהָיוּ אָז בְּתַכְלִית הַשִּׁפְלוּת וּבְלֵב שָׁבוּר וְנִדְכֶּה כָּל כָּךְ עַל כֵּן נִתְגַּלָּה אָז יִחוּד כָּזֶה יוֹתֵר מִכָּל הַמּוֹעֲדִים, דְּרַחְמָנָא לִבָּא בָּעֵי, וּבִבְחִינַת מַאֲמַר חֲזַ''ל (יומא כח:) יוֹמָא דְּעֵיבָא כֻּלֵּיהּ שִׁמְשָׁא, וּכְמַאֲמַר הַבַּעַל שֵׁם טוֹב הַקָּדוֹשׁ זי''ע עַל הַפָּסוּק (דברים לא) ''וְאָנֹכִי הַסְתֵּר אַסְתִּיר'', שֶׁהַקָּבָּ''ה מִסְתַּתֵּר בְּתוֹךְ הַהֶסְתֵּר.

וְזֶהוּ עִנְיַן שִׁיר הַשִּׁירִים, שֶׁאָמְרוּ חֲזַ''ל (ידים פ''ג): ''אָמַר רַבִּי עֲקִיבָא לֹא הָיָה כָּל הָעוֹלָם כֻּלּוֹ כְּדַאי כְּיוֹם שֶׁנִּתַּן בּוֹ שִׁיר הַשִּׁירִים לְיִשְׂרָאֵל'', וְהוּא כְּמוֹ שֶׁפֵּרֵשׁ רַשִּׁ''י (שה''ש א, ב) שֶׁהוּא שִׁיר שֶׁכְּנֶסֶת יִשְׂרָאֵל אוֹמֶרֶת בְּגָלוּתָהּ וּבְאַלְמְנוּתָהּ, שֶׁאֲפִלּוּ אָז גְּדוֹלָה וּבוֹעֶרֶת הָאַהֲבָה בֵּין קֻדְשָׁא בְּרִיךְ הוּא וְיִשְׂרָאֵל, בִּבְחִינַת כִּי עַזָּה כַמָּוֶת אַהֲבָה וְגוֹ' רְשָׁפֶיהָ רִשְׁפֵּי אֵשׁ שַׁלְהֶבֶתְיָ-ה, מַיִם רַבִּים לֹא יוּכְלוּ לְכַבּוֹת אֶת הָאַהֲבָה וְגוֹ'. וְעַל כֵּן לֹא הָיָה הָעוֹלָם כְּדַאי כְּיוֹם שֶׁנִּתַּן בּוֹ שִׁיר הַשִּׁירִים, לַגִּלּוּי שֶׁנִּתְגַּלָּה בּוֹ שֶׁאַף בְּגָלוּתָהּ וּבְאַלְמְנוּתָהּ בְּעֵת תַּכְלִית הָרִחוּק אֵין זֶה אֶלָּא בְּבָתֵּי בְּרָאֵי וְלֹא בְּבָתֵּי גְּוָאֵי, בַּפְּנִימִיּוּת שֶׁבַּפְּנִימִיּוּת עַזָּה כַּמָּוֶת הָאַהֲבָה שֶׁבֵּין הַקָּבָּ''ה וְיִשְׂרָאֵל וּמַיִם רַבִּים לֹא יוּכְלוּ לְכַבּוֹתָהּ.

וְהָרַב הַקָּדוֹשׁ מִקּוּבְּרִין זי''ע אָמַר לִפְנֵי פְּטִירָתוֹ, שֶׁנֶּעֶמְדוּ בְּפָנָיו כָּל יְמֵי חַיָּיו, וְרָאָה כִּי הַיָּמִים הַמְּאִירִים שֶׁהָיָה נִרְאֶה לוֹ כִּי הֵם בְּתַכְלִית הַגַּדְלוּת בֶּאֱמֶת הִנָּם יָמִים פְּשׁוּטִים מְאֹד, וְהַיָּמִים שֶׁהָיוּ בְּקַטְנוּת הַמֹּחִין וְנִדְמוּ כְּיָמִים פְּשׁוּטִים הֲרֵי בֶּאֱמֶת הֵם הַיָּמִים הַמְּאִירִים. וְהַיְנוּ שֶׁאֵין הַדָּבָר כְּמוֹ שֶׁהוּא נִדְמֶה לָאָדָם, פְּעָמִים נִדְמֶה לוֹ שֶׁאוֹר לוֹ וּבֶאֱמֶת אֵין זֶה אוֹר, וּפְעָמִים נִדְמֶה לוֹ שֶׁהוּא בְּתַכְלִית הַשִּׁפְלוּת וּבֶאֱמֶת אֵלּוּ הֵם הַיָּמִים הַמְּאִירִים שֶׁלּוֹ, כִּי מִי כַּה' אֱלֹקֵינוּ בְּכָל קָרְאֵנוּ אֵלָיו וְרַחְמָנָא לִבָּא בָּעֵי. וְעַל דֶּרֶךְ זֶה הַגִּלּוּי שֶׁל זְמַן הַחֻרְבָּן הוּא גִּלּוּי לְדוֹרוֹת, כָּאָמוּר שֶׁבְּעוֹלָם, שָׁנָה, וְנֶפֶשׁ יֵשׁ שִׁנּוּיִים וּתְמוּרוֹת, וְיֵשׁ עִנְיָנִים וּזְמַנִּים שֶׁהוּא בְּתַכְלִית הַחַשְׁכוּת, וּבִמְיֻחָד בַּנֶּפֶשׁ בְּנוֹגֵעַ לְכָל אֶחָד וְאֶחָד, שֶׁעוֹבְרִים עָלָיו זְמַנִּים שֶׁהוּא בְּתַכְלִית הַשִּׁפְלוּת בַּגּוּפָנִי אוֹ בָּרוּחָנִי, וְלָזֶה נָתַן הַקָּבָּ''ה אֶת הַגִּלּוּי כַּאֲשֶׁר יָצְאוּ לַגָּלוּת שֶׁהָיוּ הַכְּרוּבִים מְעֹרִין זֶה בָּזֶה, שֶׁזֶּה נִצְחִי, כַּאֲשֶׁר לִיהוּדִי נִדְמֶה שֶׁכְּבָר אֵין תְּרוּפָה לְמַכָּתוֹ יַחְזִיק אָז בָּאֱמוּנָה שֶׁאַהֲבַת הַקָּבָּ''ה לְיִשְׂרָאֵל הִיא נִצְחִית כְּמָה דִּכְתִיב ''אָהַבְתִּי אֶתְכֶם אָמַר ה'''. וְעַל כֵּן כָּל רֹדְפֶיהָ -רוֹדְפֵי יָ-הּ - הִשִּׂיגוּהָ בֵּין הַמְּצָרִים, שֶׁיְּהוּדִי הַמְבַקֵּשׁ תָּמִיד לְהַגִּיעַ אֶל הַשֵּׁם יִתְבָּרַךְ וְאֵינוֹ מוֹצֵא דֶּרֶךְ בְּכָל מַצָּבָיו הַקָּשִׁים, הֲרֵי דַּוְקָא יְמֵי בֵּין הַמְּצָרִים מְסֻגָּלִים לְהַגִּיעַ בָּהֶם אֶל הַשֵּׁם יִתְבָּרַךְ.

~ יא. ''נַחֲמוּ נַחֲמוּ עַמִּי''

עִקַּר הַנֶּחָמָה שֶׁיֵּשׁ לוֹמַר לְעַם יִשְׂרָאֵל שֶׁלְּעוֹלָם - אֵין, וְלֹא תְּהֵא מְצִיאוּת שֶׁל הִתְנַתְּקוּת בֵּין יִשְׂרָאֵל לַאֲבִיהֶם שֶׁבַּשָּׁמַיִם, וְשׁוּם גּוֹרֵם לֹא יוּכַל לַעֲשׂוֹת פֵּרוּד בֵּינֵיהֶם.

מוּבָא בְּסֵפֶר ''נְתִיבוֹת שָׁלוֹם'':

שַׁבָּת שֶׁלְּאַחַר תִּשְׁעָה בְּאָב נִקְרֵאת שַׁבַּת נַחֲמוּ עַל שֵׁם שֶׁמַּפְטִירִין בָּהּ ''נַחֲמוּ נַחֲמוּ עַמִּי יֹאמַר אֱלֹקֵיכֶם'', וְהִיא רִאשׁוֹנָה לְשִׁבְעָה הַפְטָרוֹת דְּנֶחֶמְתָּא שֶׁמַּפְטִירִין מִשַּׁבָּת זוֹ וְאֵילָךְ עַד ראש הַשָּׁנָה. וְיֵשׁ לְבָאֵר הַכַּוָּנָה הָעֶלְיוֹנָה שֶׁל שַׁבַּת נַחֲמוּ וְז' דְּנֶחֶמְתָּא.

וּבַסְּפָרִים הַקְּדוֹשִׁים וְכֵן בְּ''בֵית אַבְרָהָם'' אִיתָא: שֶׁלְּאַחַר יְמֵי בֵּין הַמְּצָרִים שֶׁהֵם שִׂיא הַחֹשֶׁךְ, בָּאָה ''שַׁבַּת נַחֲמוּ'' בָּהּ קוֹרְאִים הַפָּרָשָׁה ''וָאֶתְחַנַּן'' עִנְיַן קַבָּלַת הַתּוֹרָה, וְעִנְיָנוֹ שֶׁלְּאַחַר שֶׁעָבְרוּ כָּזוֹ עֵת חַשְׁכוּת וּנְפִילָה שֶׁל בֵּין הַמְּצָרִים צָרִיךְ לְהִתְחַזֵּק וּלְהִתְחַדֵּשׁ שׁוּב וּלְקַבֵּל הַתּוֹרָה מֵחָדָשׁ, וּכְמוֹ שֶׁמָּצִינוּ לְאַחַר חֵטְא הָעֵגֶל שֶׁהָיְתָה אָז נְפִילָה קָשָׁה כָּזוֹ וּשְׁבִירַת הַלּוּחוֹת, וְאַחַר כָּךְ נִתְפַּיֵּס הַקָּבָּ''ה עִם יִשְׂרָאֵל וְנָתַן לָהֶם אֶת הַתּוֹרָה מֵחָדָשׁ בַּלּוּחוֹת הַשְּׁנִיּוֹת, וְהַתּוֹרָה מְלַמֶּדֶת אוֹתָנוּ בָּזֶה כִּי רָצוֹן הָעֶלְיוֹן הוּא לְבִלְתִּי יִדַּח מִמֶּנּוּ נִדָּח, שֶׁאַף בַּמַּצָּב הַגָּרוּעַ בְּיוֹתֵר יֵשׁ שׁוּב קַבָּלַת הַתּוֹרָה מֵחָדָשׁ לְבַל יִדַּח מִמֶּנּוּ נִדָּח, וּכְמַאֲמַר הַכָּתוּב (תהלים קלט) ''אִם אֶסַּק שָׁמַיִם שָׁם אָתָּה וְאַצִּיעָה שְׁאוֹל הִנֶּךָּ'', כַּאֲשֶׁר הַקָּבָּ''ה עוֹזֵר לַיְּהוּדִי בְּאִתְעָרוּתָא דִּלְעֵלָּא וְהוּא בִּבְחִינַת ''אִם אֶסַּק שָׁמַיִם'' יוֹדֵעַ הוּא שֶׁשָּׁם אַתָּה, וּכְמוֹ כֵן גַּם בְּעֵת ''וְאַצִּיעָה שְׁאוֹל'' כְּשֶׁנָּפַל לִשְׁאוֹל תַּחְתִּית יֵדַע שֶׁהִנֶּךָּ, שֶׁהַקָּבָּ''ה עִמּוֹ. וּכְמַאֲמַר הַ''בֵּית אַבְרָהָם'' זי''ע עַל הַפָּסוּק (שמות כ) וּמֹשֶׁה נִגַּשׁ אֶל הָעֲרָפֶל אֲשֶׁר שָׁם הָאֱלֹקִים, שֶׁיֵּשׁ ג' בְּחִינוֹת חַשְׁכוּת, חֹשֶׁךְ עָנָן וַעֲרָפֶל, וְזוֹ קָשָׁה מִזּוֹ, שִׂיא הַחֹשֶׁךְ הוּא עֲרָפֶל שֶׁהוּא חֲשֵׁכָה מְעֻבָּה, וּמֹשֶׁה נִגַּשׁ אֶל הָעֲרָפֶל אֲשֶׁר שָׁם הָאֱלֹקִים, שֶׁגִּלָּה שֶׁבְּשִׂיא הַחַשְׁכוּת בְּתוֹךְ הָעֲרָפֶל שָׁם נִמְצָא הָאֱלֹקִים.

וּמָרָן מִקּוּבְּרִין זי''ע אָמַר שֶׁיְּהוּדִי שֶׁעָבַר עַל הָעֲבֵרָה הַחֲמוּרָה בְּיוֹתֵר שֶׁבַּתּוֹרָה, אִם אֵינוֹ מְסֻגָּל אַחַר כָּךְ לְהִתְיַצֵּב בִּתְפִלָּה וְלִשְׁפֹּךְ לִבּוֹ לִפְנֵי הַשֵּׁם יִתְבָּרַךְ, לֹא דָּרַךְ עַל מִפְתַּן הַחֲסִידוּת, וְאַחַר כָּךְ הוֹסִיף שֶׁלֹּא דָּרַךְ עַל מִפְתַּן הַיַּהֲדוּת. וְהַיְנוּ כִּי מִפְתַּן הַיַּהֲדוּת וְהַחֲסִידוֹת שֶׁבַּל יִדַּח מִמֶּנּוּ נִדָּח, וְאַף לְאַחַר שֶׁיְּהוּדִי נָפַל לִשְׁאוֹל תַּחְתִּית בְּעָבְרוֹ עַל הָעֲבֵרָה הַחֲמוּרָה שֶׁבַּתּוֹרָה, גַּם אָז וְאַצִּיעָה שְׁאוֹל הִנֶּךָּ, עֲדַיִן יָכוֹל הוּא לִשְׁפֹּךְ אֶת לִבּוֹ לִפְנֵי הַשֵּׁם יִתְבָּרַךְ וְלַחְזֹר שׁוּב אֶל הַשֹּׁרֶשׁ. וּבָזֶה יֵשׁ לְבָאֵר מַאֲמַר מָרָן הס''ק מִלֶּכוֹבִיץ' זי''ע, ''נַחֲמוּ נַחֲמוּ עַמִּי'', הִתְנַחֲמוּ בָּזֶה שֶׁאַתֶּם עַמִּי עַם הַנִּבְחָר, וְהַיְנוּ שֶׁאֵין לוֹ בַּמֶּה לְהִתְנַחֵם כִּי אִם בָּזֶה שֶׁהוּא יְהוּדִי בֵּן לָעָם הַנִּבְחָר, וְאָז יֹאמַר אֱלֹקֵיכֶם, הַקָּבָּ''ה יֹאמַר אֲנִי אֱלֹקֵיכֶם. אִם יְהוּדִי מַאֲמִין בֶּאֱמוּנָה בְּהִירָה שֶׁבְּתוֹךְ הָעֲרָפֶל שָׁם הָאֱלֹקִים, שֶׁהַקָּבָּ''ה עִמּוֹ בְּכָל הַמַּצָּבִים אַף בְּחֹשֶׁךְ וְגֵיא צַלְמָוֶת, אָז יֹאמַר אֱלֹקֵיכֶם, הַקָּבָּ''ה יֹאמַר אֲנִי אֱלֹקֵיכֶם.

וְיֵשׁ לְבָאֵר עוֹד, דְּהִנֵּה כְּתִיב (ישעיה מה) יוֹצֵר אוֹר וּבוֹרֵא חֹשֶׁךְ עֹשֶׂה שָׁלוֹם וּבוֹרֵא רָע אֲנִי ה' עֹשֶׂה כָל אֵלֶּה, וְלִכְאוֹרָה הַקָּבָּ''ה הֲלֹא הוּא מְקוֹר הַטּוֹב וְאֵיךְ יָצָא מֵאִתּוֹ שֶׁיִּבָּרֵא הָרַע?

אָכֵן כָּל עִנְיַן הָרַע הוּא בִּבְחִינַת הֶעְדֵּר שֶׁקֹּדֶם הַצְּמִיחָה, עַל דֶּרֶךְ הַזֶּרַע שֶׁזּוֹרְעִים בָּאֲדָמָה שֶׁתְּחִלָּה הוּא נִרְקָב לְגַמְרֵי וְלֹא נִשְׁאַר בּוֹ רַק קוּסְטָא דְּחַיּוּתָא, וְרַק מִתּוֹךְ כָּךְ מַתְחִיל לִצְמֹחַ, כָּךְ עִנְיָן בּוֹרֵא רָע הוּא עַל דֶּרֶךְ הֶעְדֵּר שֶׁקֹּדֶם הַצְּמִיחָה. וּכְמוֹ שֶׁמָּצִינוּ בְּרֵאשִׁית הַבְּרִיאָה דִּכְתִיב ''וַיְהִי עֶרֶב וַיְהִי בֹקֶר'', שֶׁהַקָּבָּ''ה בָּרָא אֶת הַבְּרִיאָה בְּאֹפֶן שֶׁל חֲשׁוֹכָא וְהָדַר נְהוֹרָא, שֶׁבַּחֹשֶׁךְ גּוּפוֹ טָמוּן הַנְּהוֹרָא, הַחֹשֶׁךְ הוּא הַמָּבוֹא וְהָאֶמְצָעִי לְהִתְגַּלּוּת הָאוֹר. וְכִדְאִיתָא בַּחֲזַ''ל (ב''ר ב) שֶׁכְּבָר בְּרֵאשִׁית הַבְּרִיאָה נִרְמְזוּ ד' הַגָּלֻיּוֹת בַּפָּסוּק וְהָאָרֶץ הָיְתָה תֹהוּ וָבֹהוּ וְחֹשֶׁךְ עַל פְּנֵי תְהוֹם, תֹהוּ זוֹ מַלְכוּת בָּבֶל, וָבֹהוּ זוֹ מַלְכוּת מָדַי, וְחֹשֶׁךְ זוֹ מַלְכוּת יָוָן, עַל פְּנֵי תְהוֹם זוֹ אֱדוֹם מַלְכוּת הָרְשָׁעָה, כִּי תַּכְלִית הַבְּרִיאָה הִיא עוֹלַם הַתִּקּוּן, וְכָךְ יָסַד הַקָּבָּ''ה שֶׁקֹּדֶם לָכֵן צְרִיכוֹת לִהְיוֹת ד' גָּלֻיּוֹת הַמַּכְשִׁירוֹת וּמְבִיאוֹת אֶת הָעוֹלָם לַתִּקּוּן הַגָּמוּר, עַל דֶּרֶךְ הֶעְדֵּר הַקּוֹדֵם לַצְּמִיחָה. וְכֵן אִיתָא עוֹד בַּמִּדְרָשׁ (שם מד) שֶׁבִּבְרִית בֵּין הַבְּתָרִים נִרְמְזוּ כָּל הַגָּלֻיּוֹת, שֶׁמְּפָרֵשׁ הַפָּסוּק וְהִנֵּה אֵימָה חֲשֵׁכָה גְּדוֹלָה נוֹפֶלֶת עָלָיו, אֵימָה זוֹ בָּבֶל, חֲשֵׁכָה זוֹ מָדַי, גְּדוֹלָה זוֹ יָוָן, נוֹפֶלֶת עָלָיו זוֹ אֱדוֹם. וְהַבֵּאוּר בָּזֶה כָּאָמוּר שֶׁכָּל זֶה הֲכָנָה קֹדֶם הַצְּמִיחָה, שֶׁמִּפִּי עֶלְיוֹן לֹא תֵּצֵא הָרָעוֹת אֶלָּא שֶׁבָּרַע עַצְמוֹ טָמוּן הַטּוֹב וְהַהֶעְדֵּר גּוּפוֹ מֵבִיא אֶת הַצְּמִיחָה. וְעַל דֶּרֶךְ זֶה אֵצֶל יְהוּדִי כַּאֲשֶׁר הוּא עוֹבֵר מַצָּב שֶׁל חַשְׁכוּת וְיוֹדֵעַ וּמַאֲמִין שֶׁאַף כִּי אַצִּיעָה שְׁאוֹל הִנֶּךָּ, אָז בְּתוֹךְ הַחַשְׁכוּת נִמְצֵאת הַדֶּרֶךְ לָבוֹא בָּהּ לִצְמִיחָה חֲדָשָׁה, וּמִתּוֹכָהּ וְעַל יָדָהּ מַתְחִיל לִצְמֹחַ מֵחָדָשׁ וְזוֹכֶה לְקַבֵּל מֵחָדָשׁ אֶת הַתּוֹרָה בִּבְחִינַת קַבָּלַת הַתּוֹרָה שֶׁלְּאַחַר הַנְּפִילָה וְהַשְּׁבִירָה.

וּכְמוֹ שֶׁאָמַר מָרָן מִקּוּבְרִין זי''ע לִפְנֵי פְּטִירָתוֹ, שֶׁנֶּעֶמְדוּ לְנֶגֶד עֵינָיו כָּל יְמֵי חַיָּיו וְרָאָה שֶׁהַיָּמִים שֶׁהָיוּ נִדְמִים לוֹ כְּיָמִים מְאִירִים הֵם לַאֲמִתּוֹ שֶׁל דָּבָר יָמִים פְּשׁוּטִים וּנְמוּכִים, וְאִלּוּ הַיָּמִים שֶׁהָיָה סָבוּר שֶׁהֵם הַנְּמוּכִים הֵמָּה הַיָּמִים הַמְּאִירִים. וְהַיְנוּ כִּי כַּאֲשֶׁר יְהוּדִי שָׁרוּי בְּחַשְׁכוּת וְיוֹדֵעַ שֶׁאַף בְּתוֹךְ הַחֹשֶׁךְ עִמּוֹ אָנֹכִי בְּצָרָה וְהַקָּבָּ''ה נִמְצָא לְיָדוֹ הֲרֵי בַּחֲשֵׁכָה גּוּפָא נְהוֹרָא שַׁרְיָא, וּבִבְחִינַת הֶעְדֵּר הַקּוֹדֵם לַצְּמִיחָה שֶׁמֵּבִיא לִצְמִיחָה מְחֻדֶּשֶׁת.

וּמִכָּאן לִמּוּד לַיְּהוּדִי שֶׁהַתַּכְלִית שֶׁל חַשְׁכוּת שֶׁלְּאַחַר מִכֵּן יְקַבֵּל אֶת הַתּוֹרָה מֵחָדָשׁ, וַהֲרֵי כָּל יְמֵי חַיָּיו שֶׁל יְהוּדִי רְצוּפִים נִסְיוֹנוֹת הַחַיִּים וְעִתִּים שֶׁל חַשְׁכוּת, וּלְאַחַר שֶׁיּוֹצֵא מֵחַשְׁכוּת גְּדוֹלָה צָרִיךְ לְקַבֵּל הַתּוֹרָה מֵחָדָשׁ, וְלָדַעַת כִּי בַּל יִדַּח מִמֶּנּוּ נִדָּח, וְכָל הַהֶעְדֵּר הוּא הֲכָנָה לִקְרַאת הַצְּמִיחָה.

וּכְמוֹ שֶׁאָמַר מָרָן הַס''ק מִסְּלוֹנִים זי''ע שֶׁמִּצְוָה לַחְזֹר דַּהֲלָכָה כְּרַבִּי מֵאִיר שֶׁבֵּין כָּךְ וּבֵין כָּךְ נִקְרְאוּ בָּנִים אֲפִלּוּ אִם חָטְאוּ. הִנֵּה זוֹ הַנֶּחָמָה הַגְּדוֹלָה בְּיוֹתֵר לַיְּהוּדִי מַה שֶּׁאַתֶּם עַמִּי, עַמּוֹ שֶׁל הַקָּבָּ''ה, וּבָזֶה יִתְנַחֵם בְּכָל הַמַּצָּבִים אֲפִלּוּ הַגְּרוּעִים בְּיוֹתֵר. וּכְשֶׁיֵּשׁ לִיהוּדִי הַכָּרָה זוֹ שֶׁבָּנִים אַתֶּם לַה' אֱלֹקֵיכֶם הֲרֵי זֶה גַּם הַמּוּסָר הֶחָזָק וְהַנּוֹקֵב בְּיוֹתֵר עֲבוּרוֹ, כְּמַאֲמַר מָרָן הַס''ק מִסְּלוֹנִים זי''ע עַל הַפָּסוּק מוּסַר ה' בְּנִי אַל תִּמְאַס, שֶׁהַמּוּסָר שֶׁהַקָּבָּ''ה אוֹמֵר לַיְּהוּדִי הוּא, הֲרֵי בְּנִי אַתָּה בֶּן הַמֶּלֶךְ, אַל תִּמְאַס עַצְמְךָ בְּהַנְהָגָה שֶׁאֵינָהּ הוֹלֶמֶת אוֹתְךָ, כִּי בֶּן הַמֶּלֶךְ צָרִיךְ לְהִתְנַהֵג אַחֶרֶת בְּכָל הַנְהָגוֹתָיו.

וּכְמַאֲמַר מָרָן הרה''ק הר''ש מִקַּרְלִין זי''ע כִּי הַגָּרוּעַ בְּיוֹתֵר כַּאֲשֶׁר יְהוּדִי שׁוֹכֵחַ שֶׁהוּא בֶּן הַמֶּלֶךְ, אֲבָל כְּשֶׁיֵּשׁ לוֹ אֶת הַהַכָּרָה שֶׁהוּא בֶּן הַמֶּלֶךְ הֲרֵי זֶה עוֹמֵד לוֹ בְּכָל הָעִתִּים לְבַל יִפְגֹּם בְּמַעֲלָתוֹ. וְזֶהוּ כֶּפֶל הַלָּשׁוֹן נַחֲמוּ נַחֲמוּ עַמִּי, כִּדְאִיתָא בַּסְּפָרִים הַקְּדוֹשִׁים שֶׁהוּא כְּנֶגֶד הַכָּתוּב וְאָנֹכִי הַסְתֵּר אַסְתִּיר פָּנַי בַּיּוֹם הַהוּא, שֶׁגַּם כֵּן נִכְפַּל ב' פְּעָמִים הַסְתֵּר אַסְתִּיר, וְהוּא כְּנֶגֶד ב' עִנְיְנֵי הֶסְתֵּר, יֵשׁ הֶסְתֵּר שֶׁיֵּצֶר הָרַע מְפַתֶּה יְהוּדִי לַעֲשׂוֹת נֶגֶד רְצוֹן ה', אַךְ יֵשׁ הֶסְתֵּר פָּנִים גָּדוֹל מִזֶּה, אַסְתִּיר פָּנַי בַּיּוֹם הַהוּא, שֶׁיְּהוּדִי אֵינוֹ מַרְגִּישׁ שֶׁהוּא בֶּן הַמֶּלֶךְ וְנִדְמֶה לוֹ שֶׁהוּא מֻשְׁלָךְ לְגַמְרֵי מִלִּפְנֵי הַשֵּׁם יִתְבָּרַךְ, שֶׁדָּא קָשְׁיָא מִכֻּלָּא. הַיֵּצֶר הָרַע הַקָּשֶׁה בְּיוֹתֵר הוּא זֶה שֶׁגּוֹרֵם לוֹ לַיְּהוּדִי שֶׁלֹּא יַרְגִּישׁ שֶׁהוּא בֶּן הַמֶּלֶךְ, כִּי כַּאֲשֶׁר יֵצֶר הָרַע מְפַתֵּהוּ לַחְטֹא וְחוֹטֵא הֲרֵיהוּ יָכוֹל לָשׁוּב בִּתְשׁוּבָה, אֲבָל אִם שׁוֹכֵחַ שֶׁהוּא בֶּן הַמֶּלֶךְ וּמַרְגִּישׁ אֶת עַצְמוֹ כְּמֻשְׁלָךְ מִלְּפָנָיו יִתְבָּרַךְ הֲרֵי זֶה גָּרוּעַ מֵהַכֹּל. וּכְנֶגֶד זֶה אָמַר נַחֲמוּ נַחֲמוּ עַמִּי, הַנֶּחָמָה הִיא שֶׁאַתֶּם עַמִּי וַאֲנִי אֱלֹקֵיכֶם, שֶׁבָּנִים אַתֶּם לַה' אֱלֹקֵיכֶם, וְהַמַּעֲלָה שֶׁל בָּנִים הִיא שֶׁתָּמִיד בְּכָל הַמַּצָּבִים הֵם נִשְׁאָרִים בָּנִים אֲפִלּוּ אִם נִתְרַחֲקוּ וְחָטְאוּ, יֵשׁ סוּגֵי קְשָׁרִים שֶׁיְּכוֹלִים לְהִשְׁתַּנּוֹת וְשַׁיָּךְ בָּהֶם הַשְׁלָכָה, אֲבָל בֵּן הוּא מְצִיאוּת נִצְחִית שֶׁקַּיֶּמֶת לְעוֹלָם וְאֵינָהּ יְכוֹלָה לְהִשְׁתַּנּוֹת, שֶׁלֹּא יִתָּכֵן שֶׁבֵּן יֶחְדַּל מִלִּהְיוֹת בֵּן, וְזוֹהִי הַנֶּחָמָה שֶׁהַקָּבָּ''ה מְנַחֵם אֶת יִשְׂרָאֵל, יֹאמַר אֱלֹקֵיכֶם, שֶׁבֵּין כָּךְ וּבֵין כָּךְ קְרוּיִין בָּנִים, וִיהוּדִי צָרִיךְ לְחַזֵּק עַצְמוֹ וּלְהִתְנַחֵם בָּאֱמוּנָה הַזֹּאת שֶׁתָּמִיד הוּא בֶּן הַמֶּלֶךְ.

וְזֶה עִנְיַן כָּל הַשִּׁבְעָה דְּנֶחֶמְתָּא שֶׁהֵם כְּבָר הֲכָנָה לְרֹאשׁ הַשָּׁנָה וְלַשָּׁנָה הַחֲדָשָׁה. וּכְמַאֲמַר מָרָן אַדְמוֹ''ר בב''א זי''ע עַל הַפָּסוּק ''וְעַתָּה יִשְׂרָאֵל מָה ה' אֱלֹקֶיךָ שׁוֹאֵל מֵעִמָּךְ כִּי אִם לְיִרְאָה'' וְגוֹ'. מָ''ה רוֹמֵז לְמ''ה יוֹם שֶׁיֵּשׁ מֵחֲמִשָּׁה עָשָׂר בְּאָב עַד רֹאשׁ הַשָּׁנָה, שֶׁבְּיָמִים אֵלּוּ ה' אֱלֹקֶיךָ שׁוֹאֵל מֵעִמָּךְ כִּי אִם לְיִרְאָה וְגוֹ', בִּתְקוּפָה זוֹ כְּבָר צָרִיךְ יְהוּדִי לַעֲשׂוֹת אֶת הַהֲכָנָה לִקְרַאת רֹאשׁ הַשָּׁנָה מִתּוֹךְ קַבָּלָה נְכוֹנָה לַשָּׁנָה הַחֲדָשָׁה. וְרֵאשִׁית הַהֲכָנָה הִיא נַחֲמוּ נַחֲמוּ עַמִּי יֹאמַר אֱלֹקֵיכֶם, שֶׁיְּהוּדִי יַרְגִּישׁ שֶׁהוּא בֶּן הַמֶּלֶךְ שֶׁבֵּין כָּךְ וּבֵין כָּךְ בָּנִים אַתֶּם לַה' אֱלֹקֵיכֶם. כִּי כָּאָמוּר הַגָּרוּעַ בְּיוֹתֵר הוּא כַּאֲשֶׁר יְהוּדִי שׁוֹכֵחַ שֶׁהוּא בֶּן הַמֶּלֶךְ, שֶׁאָז הַיֵּצֶר הָרַע מַצְלִיחַ לְפַתּוֹת אוֹתוֹ לַעֲבֵרוֹת הַשְּׁפֵלוֹת בְּיוֹתֵר, אֲבָל אִלּוּ הָיָה זוֹכֵר וּמַרְגִּישׁ שֶׁהוּא בֶּן הַמֶּלֶךְ לֹא הָיָה יָכוֹל לַעֲבֹר עַל רְצוֹן ה' גַּם בְּעֵת פָּחַז עָלָיו יִצְרוֹ. וְכַאֲשֶׁר קָרֵב וּבָא רֹאשׁ הַשָּׁנָה וִיהוּדִי חָפֵץ לְהִתְחַדֵּשׁ כִּבְרִיָּה חֲדָשָׁה לִקְרַאת הַשָּׁנָה הַחֲדָשָׁה, תְּחִלַּת הַהֲכָנָה הִיא עַל יְדֵי שַׁבָּת נַחֲמוּ וְז' דְּנֶחֶמְתָּא שֶׁהַתֹּכֶן וְהַכַּוָּנָה שֶׁל כֻּלָּם הִיא נַחֲמוּ נַחֲמוּ עַמִּי, שֶׁאַתֶּם עַמִּי וּבָנִים אַתֶּם לַה' אֱלֹקֵיכֶם. וְעַל כֵּן קוֹרִין ז' דְּנֶחֶמְתָּא בְּמ''ה יוֹם אֵלּוּ שֶׁבָּהֶם ה' אֱלֹקֶיךָ שׁוֹאֵל מֵעִמָּךְ כִּי אִם לְיִרְאָה, כִּי זוֹהִי רֵאשִׁית הַהֲכָנָה לִקְרַאת הַשָּׁנָה הַחֲדָשָׁה שֶׁיְּהוּדִי יַאֲמִין שֶׁבָּנִים אַתֶּם לַה' אֱלֹקֵיכֶם וּבֵין כָּךְ וּבֵין כָּךְ קְרוּיִין בָּנִים, וְיִזְכֹּר וְיַרְגִּישׁ שֶׁהוּא בֶּן הַמֶּלֶךְ.

~ יב. לוּ הָיִינוּ מַאֲמִינִים...

לוּ הָיִינוּ מַאֲמִינִים בִּשְׁלֵמוּת בְּכָל הַנֶּאֱמַר לְעֵיל כַּמָּה בְּהִירוּת הָיְתָה לָנוּ, וְכַמָּה מוּאֶרֶת הָיְתָה הַדֶּרֶךְ לְפָנֵינוּ וְיִשּׁוּב דַּעְתֵּנוּ הָיָה עַל מַתְכָּנְתּוֹ, מִבְּלִי שֶׁתִּטָּרֵף עָלֵינוּ מַחְשַׁבְתֵּנוּ לַחְשֹׁב עַל ה' אֱלֹקֵנוּ מַחְשָׁבוֹת שִׁקְרִיִּים וְלַחְשֹׁד בּוֹ כַּאֲשֶׁר יַחְשֹׁד אִישׁ בְּרֵעֵהוּ.

הֲרֵי בֶּאֱמוּנָה זוֹ הָיִינוּ מְבִינִים דְּאַף שֶׁמִּשְׁתַּדְּרִים לְאָדָם יְמֵי שִׂנְאָה כִּבְיָכוֹל, וּכְאִלּוּ מָאוּס וּמְשֻׁקָּץ הוּא בִּגְלַל מַעֲשָׂיו וְאֵין לוֹ תַּקָּנָה אֵין זֶה אֱמֶת, דְּמִבְּחִינָתוֹ יִתְבָּרַךְ אֵין שׁוּם שִׁנּוּי וּמִצִּדּוֹ כָּל הַדְּרָכִים פְּתוּחִים אֵין שׁוּם שִׁלְטֵי ''אֵין כְּנִיסָה'' בְּשׁוּם דֶּרֶךְ שֶׁהִיא, וְיָכוֹל הָאָדָם בַּחֲרָטָה לְהַתְחִיל הַתְחָלָה חֲדָשָׁה, וְאַף שֶׁנָּפַל שׁוּב עַד אֵין מִסְפַּר פְּעָמִים חַיָּב הוּא לְהַאֲמִין שֶׁעֲבוֹדָתוֹ כָּאן עֲלֵי אֲדָמוֹת כְּעוֹבֵד נֶאֱמָן לְנַסּוֹת כָּל פַּעַם מֵחָדָשׁ, זֶהוּ סוּג עֲבוֹדָה שֶׁרוֹצֶה בָּהּ הַקָּבָּ''ה שֶׁנַּעַבְדֵהוּ, וְאַף שֶׁזֶּה נִרְאֶה לָנוּ מוּזָר וּמְפָרֵךְ לִפֹּל וְלָקוּם, לִבְנוֹת וְלַהֲרֹס לִבְנוֹת וְלַהֲרֹס, נַאֲמִין שֶׁכָּךְ רְצוֹן ה' וְנִתְבַּטֵּל לִרְצוֹנוֹ לִהְיוֹת עֲבָדָיו בְּצוּרָה שֶׁכָּזוֹ.

וּבִפְרָט בְּדוֹרֵנוּ שֵׁפֶל הַדּוֹרוֹת כֻּלָּם, זֶהוּ הַנִּדְרָשׁ מֵאִתָּנוּ וְרוֹאִים אָנוּ זֹאת בְּמוֹ עֵינֵינוּ שֶׁכָּךְ רְצוֹן ה' מֵאִתָּנוּ, שֶׁהֲרֵי מֵרִבּוּי הַנִּסְיוֹנוֹת הַתַּקִּיפִים וְהַתְּכוּפִים הַסּוֹבְבִים אוֹתָנוּ הַמְּעִידוֹת וְהַהֲרִיסוֹת מְנַת חֶלְקֵנוּ לְעִתִּים תְּכוּפוֹת, וְאִם כֵּן אֵיךְ יַעֲלֶה עַל הַדַּעַת שֶׁמֻּתָּר לָנוּ לְאַחַר מִסְפַּר מְעִידוֹת לְהַנִּיחַ אֶת כְּלֵי הָעֲבוֹדָה וּלְהִתְיָאֵשׁ מִמֶּנָּה, הֲלֹא אִם נַעֲשֶׂה כָּךְ מִי יִשָּׁאֵר לַה' כְּהַיּוֹם הַזֶּה, הֲרֵי הַיּוֹם בִּלְתִּי נִמְנָע לִהְיוֹת נוֹפֵל וְקָם נוֹפֵל וְקָם, אִם כֵּן הֲרֵי בְּהֶכְרֵחַ שֶׁזֶּה רְצוֹן ה' בִּתְקוּפָה זוֹ מֵאִתָּנוּ לִהְיוֹת עוֹבְדִים עֲבוֹדַת פָּרֶךְ זוֹ וְזֶה תִּקּוּנֵנוּ דַּוְקָא, בָּזֶה עוֹשִׂים אָנוּ רְצוֹנוֹ וּמַשְׁלִימִים אֶת תִּקּוּן סוֹף הַדּוֹרוֹת, עֲבוֹדָה כָּזוֹ בְּמַשְׁמָעוּת חֲרִיפָה כְּיָמֵינוּ לֹא הָיְתָה מֵעוֹלָם, וְהִיא שֶׁנּוֹעֲדָה לָנוּ כַּדּוֹר הַמְסַיֵּם לְהִתְעַקֵּשׁ וּלְהַמְשִׁיךְ בִּשְׁמִירַת הַמִּצְווֹת סוּר מֵרָע וַעֲשֵׂה טוֹב עַל אַף עָגְמַת הַנֶּפֶשׁ וְחֹסֶר הַסִּפּוּק בַּעֲבוֹדָה שֶׁכָּזוֹ, אוּלָם בָּזֹאת אָנוּ נִבְחָנִים אִם בָּנִים אֲנַחְנוּ וֶאֱמוּנָתֵנוּ פְּשׁוּטָה בְּאָבִינוּ שֶׁבַּשָּׁמַיִם בִּהְיוֹתֵנוּ נִלְחָמִים וְשׁוּב נִלְחָמִים לִכְבוֹדוֹ עַל אַף כָּל הַמַּכּוֹת וְהַפְּצִיעוֹת שֶׁנּוֹחֲתִים עָלֵינוּ בְּמַהֲלַךְ הָעֲבוֹדָה, בְּכָךְ מַפְגִּינִים אָנוּ נֶאֱמָנוּת עֲצוּמָה בִּמְסִירוּת נֶפֶשׁ הַנּוֹבַעַת מִתּוֹךְ אֱמוּנָה פְּשׁוּטָה לְלֹא שׁוּם נְגִיעָה אִישִׁית, שֶׁהֲרֵי בְּאֹפֶן עֲבוֹדָה שֶׁכָּזֶה אֵינֶנּוּ מַרְגִּישִׁים שׁוּם הַרְגָּשַׁת נֹעַם בַּעֲבוֹדָתֵנוּ וַאֲפִלּוּ עוֹלָם הַבָּא מְסֻפָּקִים אָנוּ אִם יֵשׁ לָנוּ בִּרְאוֹתֵנוּ דַּלּוּת מַעֲשֵׂינוּ וְעִם כָּל זֶה מַמְשִׁיכִים לַעֲבֹד וּלְהִלָּחֵם וְשׁוּב לְנַסּוֹת לָקוּם מֵחָדָשׁ, זֶהוּ הַתִּקּוּן הָאַחֲרוֹן הַמַּשְׁלִים אֶת כִּתְרוֹ שֶׁל הַקָּבָּ''ה וּמַשְׁלִים אֶת הַהֲכָנָה לִקְרַאת תִּקּוּן עוֹלָם בְּמַלְכוּת שַׁדַּי.

~ יג. ''קָרָא עָלַי מוֹעֵד לִשְׁבֹּר בַּחוּרָי'' (איכה א, טו)

אֶחָד מֵחֲגִיגוֹתָיו שֶׁל הַיֵּצֶר הָרַע שֶׁחוֹגֵג הוּא לִשְׁבֹּר אֶת בַּחוּרֵי יִשְׂרָאֵל הוּא לְהָבִיאָם לְטֻמְאַת ''מִקְרֵה לַיְלָה''. וּמִכָּךְ לַהֲבִיאָם לְעַצְבוּת וּלְשִׁבְרוֹן הַגּוֹרֵם לָהֶם לִפֹּל לַחֲטָאִים גְּדוֹלִים וּלְהִתְיָאֵשׁ מִכָּל עֲבוֹדַת ה', וְלָכֵן לְבָאֵר הָעִנְיָן הֵיטֵב נְבָאֵר בְּפֶרֶק זֶה אֶת תַּרְמִית הַיֵּצֶר בְּעִנְיָן זֶה.

אָמְרוּ חֲכָמֵינוּ ז''ל, אֵין אָדָם חוֹלֵם אֶלָּא מֵהִרְהוּרֵי לִבּוֹ. וְעוֹד אָמְרוּ, ''וְנִשְׁמַרְתָּ מִכֹּל דָּבָר רָע'' - שֶׁלֹּא יְהַרְהֵר אָדָם בַּיּוֹם וְיָבוֹא לִידֵי טֻמְאָה בַּלַּיְלָה.

טֻמְאַת מִקְרֵה לַיְלָה הַפּוֹקֶדֶת לְעִתִּים קְרוֹבוֹת אוֹ רְחוֹקוֹת תּוֹךְ כְּדֵי חֲלוֹם, מְעַגֶּמֶת הִיא אֶת נַפְשׁוֹ שֶׁל הָאָדָם מְאֹד, וּפְעָמִים רַבּוֹת מַשְׁרָה עַצְבוּת גְּדוֹלָה עַד כְּדֵי לְיָאֲשׁוֹ מֵהַתְמָדַת עֲבוֹדָתוֹ בַּקֹּדֶשׁ לְהִשָּׁמֵר מִכָּל רַע, אַחַר שֶׁאֵרַע לוֹ בְּעַל כָּרְחוֹ וְשֶׁלֹּא לִרְצוֹנוֹ דְּבָרִים שֶׁהֵמָּה הֶפֶךְ מֵהַמַּאֲמַצִּים שֶׁהוּא מַשְׁקִיעַ, וְאוֹמֵר הוּא לְעַצְמוֹ, הֲרֵי כָּל מַה שֶּׁמֻּטָּל עָלַי אֲנִי עוֹשֶׂה וּמִשְׁתַּדֵּל, אוּלָם כָּל זֶה אֵינֶנּוּ שׁוֹוֶה לִי כַּאֲשֶׁר כָּל הַבִּנְיָן נֶהֱרָס לִי לְאָנְסִי וּמִתּוֹךְ כְּפִיָּה שֶׁנִּכְפֶּה אֲנִי לְמִקְרֶה אֲשֶׁר לֹא טָהוֹר בְּעַל כָּרְחִי.

עַל כָּךְ מְעוֹדְדֵנוּ וּמַזְהִירֵנוּ מְאֹד הָרַב ''שׁוֹמֵר אֱמוּנִים'' זצוק''ל, שֶׁאָכֵן אִם בֶּאֱמֶת מִשְׁתַּדֵּל הָאָדָם לִשְׁמֹר עַצְמוֹ מִכָּל דָּבָר רַע בְּמַחְשָׁבָה, דִּבּוּר וּמַעֲשֶׂה, אֲזַי מִתְגָּרִים בּוֹ כֹּחוֹת הַטֻּמְאָה לָבוֹא עָלָיו מִכִּוּוּן זֶה שֶׁל טֻמְאַת מִקְרֵה לַיְלָה כְּדֵי לְהַפִּילוֹ מֵעֲבוֹדָתוֹ, בִּרְאוֹתוֹ שֶׁכָּל יְגִיעָתוֹ לָרִיק, וּבְכָךְ יִתְעַצֵּב וְיִתְיָאֵשׁ, וְאַדְּרַבָּה, עָלָיו לָדַעַת! מִקְרִים כָּאֵלֶּה אֵינָם פּוֹקְדִים אֶת הַחֲדֵלִים מֵעֲבוֹדַת הַקֹּדֶשׁ וּמְטַמְּאִים עַצְמָם בְּמֵזִיד בִּרְאִיּוֹת וּמַעֲשִׂים אֲסוּרִים. לְכָאֵלֶּה אֵין מִזְדַּמְּנִים מִקְרֵי טֻמְאָה בְּאֹנֶס מִתּוֹךְ דִּין ''קִים לֵיהּ בִּדְרַבָּה מִינֵיהּ'', דְּהַיְנוּ, הֱיוֹת וּכְבָר מִסְתַּפֵּק הַיֵּצֶר בְּכָךְ שֶׁהֵמָּה כְּבָר מְטַמְּאִים אֶת עַצְמָם בְּמֵזִיד, אֲזַי דַּי לוֹ כְּבָר לְהֵחָשֵׁב מְנַצֵּחַ בְּכָךְ, וּמַה לּוֹ לָקוּם וּלְהוֹסִיף עֲלֵיהֶם מִקְרֵה לַיְלָה הַבָּא מִתּוֹךְ אֹנֶס וּשְׁגָגָה. וּלְהֶפֶךְ - אָדָם שֶׁאֵרַע לוֹ לְעִתִּים מִקְרֵה לַיְלָה, זֶהוּ אוֹת וּמוֹפֵת עַל כְּנִיסָתוֹ לַקֹּדֶשׁ, וְכֵיוָן שֶׁאֵין כֹּחַ הָרַע יָכוֹל לְהַכְרִיחוֹ לְהִכָּשֵׁל בְּמֵזִיד לִהְיוֹת סָר מֵרָע בְּכָל יְכָלְתּוֹ, מְנַסֶּה הוּא לְהַפִּילוֹ בְּמִקְרֵה לַיְלָה בְּדֶרֶךְ שְׁגָגָה אוֹ אֹנֶס. וְהָעִקָּר הוּא לִהְיוֹת פִּקֵּחַ, לֹא לְהִתְעַצֵּב וְלֹא לִדְאֹג מִזֶּה כְּלָל, לְפִי שֶׁבְּכָךְ מִתְגָּרִים הֵמָּה בְּיוֹתֵר בִּרְאוֹתָם שֶׁהִנֵּה, דֶּרֶךְ זוֹ מֻצְלַחַת בְּיָדָם לְהַפִּילוֹ מֵעֲבוֹדָתוֹ, אוּלָם כְּשֶׁלֹּא יִתְעַצֵּב מִזֶּה וְלֹא יִדְאַג מִזֶּה כְּלָל, יְנִיחוּהוּ וְיֵלְכוּ לָהֶם. וּמְקוֹר דְּבָרָיו הֵמָּה מֵהַחִידָ''א (''עבודת הקודש'' - ''צפורן שמיר'' סוף סימן ז).

עַד כָּאן דְּבָרֵינוּ לַיְרֵא שָׁמַיִם הַמִּשְׁתַּדֵּל בְּכָל כֹּחוֹ לָסוּר מֵהָרַע, אוּלָם הַמִּשְׁתַּדֵּל שֶׁלֹּא לַחְטֹא בְּמֵזִיד בְּפֹעַל אֶלָּא שֶׁלֹּא נִזְהָר מֵהִרְהוּרִים וּמֵרְאִיּוֹת אֲסוּרוֹת, הֲרֵי שֶׁכָּאן בְּצֶדֶק נִטְמָא בַּלַּיְלָה, לִהְיוֹת גְּרָמָא בִּנְזָקִין לְעַצְמוֹ בְּכָךְ שֶׁמְּזַלְזֵל וְאֵינוֹ נִשְׁמָר מֵרְאִיּוֹת אֲסוּרוֹת, אֲזַי, הֲגַם שֶׁנִּשְׁמָר מֵחֵטְא בְּמֵזִיד, מִכָּל מָקוֹם גּוֹרֵם הוּא לְעַצְמוֹ שֶׁיְּטַמְּאוּהוּ בַּלַּיְלָה שֶׁלֹּא לִרְצוֹנוֹ, אֲבָל עֲדַיִן עָלָיו לָדַעַת, שֶׁפְּגָם שֶׁכָּזֶה רָחוֹק הוּא כְּמֶרְחַק שָׁמַיִם וָאָרֶץ מִפְּגָם בְּמֵזִיד, חַס וְחָלִילָה, וְנִתָּן לְתַקְּנוֹ הַרְבֵּה יוֹתֵר בְּקַלּוּת מִפְּגָם בְּמֵזִיד, וְאַל לוֹ לוֹמַר, מֵאַחַר וּכְבָר נִפְגַּם בְּטֻמְאַת לַיְלָה כְּבָר אֵין בֵּינִי לְבֵין הַפּוֹגֵם בְּמֵזִיד וְלֹא כְלוּם. חַס וְחָלִילָה מִלּוֹמַר כָּךְ, דַּהֲרֵי סוֹף-סוֹף שׁוֹמֵר עַצְמוֹ בְּכָל יְכָלְתּוֹ שֶׁלֹּא לַחְטֹא בַּיָּדַיִם, אִם כֵּן, בְּוַדַּאי שֶׁכְּבָר הִגִּיעַ לְהֶשֵּׂג גָּדוֹל וְעָצוּם בַּמַּעֲלוֹת הַקְּדֻשָּׁה, אֶלָּא שֶׁעָלָיו לְהִשְׁתַּלֵּם עוֹד לִגְדֹּר עַצְמוֹ בִּרְאִיָּה, בְּמַחְשָׁבָה וְדִבּוּר. לָכֵן יִזָּהֵר שֶׁלֹּא לְהִתְפַּתּוֹת חָלִילָה. כִּי אַף אָמְנָם שֶׁאֵין מֻשְׁלָם עַתָּה בְּכָךְ שֶׁאֵינוֹ נִשְׁמָר מֵרְאִיּוֹת וּמַחְשָׁבוֹת, וַאֲפִלּוּ שֶׁאֵרַע לוֹ מִקְרֵה לַיְלָה, אֲבָל מִכָּל מָקוֹם צוֹעֵד הוּא קָדִימָה, וְסוֹף-סוֹף יְנַצַּח בְּסִיַּעְתָּא דִּשְׁמַיָּא, כְּשֶׁיִּרְאוּ מִן הַשָּׁמַיִם שֶׁבֶּאֱמֶת מִצְטַעֵר הוּא וְעוֹשֶׂה אֶת אֲשֶׁר בִּיכָלְתּוֹ. אוּלָם אִם חָלִילָה יִפֹּל לַאֲחוֹרָה - יְאַבֵּד הַכֹּל, וְשׁוּם סִיַּעְתָּא דִּשְׁמַיָּא לֹא תְּלַוֵּהוּ יוֹתֵר, חַס וְחָלִילָה. לְסִיַּעְתָּא דִּשְׁמַיָּא זוֹכִים רַק כַּאֲשֶׁר מִתְאַמְּצִים, וְכָל מַאֲמָץ מְזַכֶּה - בַּהֶתְאֵם - לְסִיּוּעַ מִן הַשָּׁמַיִם, אוּלָם כַּאֲשֶׁר, חַס וְחָלִילָה, פּוֹרְקִים עֹל לְגַמְרֵי - מִנַּיִן וּבְאֵיזֶה זְכוּת תָּבוֹא סִיַּעְתָּא דִּשְׁמַיָּא?!

וְעִקָּר מַה שֶּׁשָּׁמַעְתִּי מִמּוֹרִי וְרַבִּי זצוק''ל, שֶׁדִּבֵּר עִם אֶחָד מֵעִנְיָן זֶה, וְאָמַר לוֹ שֶׁלֹּא יִפְחַד מִזֶּה. וְכִמְדֻמֶּה שֶׁאָמַר שֶׁכָּךְ קִבֵּל מֵאֲבוֹתָיו שֶׁלֹּא לִפְחֹד מִזֶּה קֹדֶם הַשֵּׁנָה, וּבְאִם נִזְדַּמֵּן, חַס וְשָׁלוֹם, יִזָּהֵר מְאֹד מֵעַצְבוּת וּמִמָּרָה שְׁחוֹרָה. כִּי בְּאִם הַחִיצוֹנִים רוֹאִים שֶׁמִּתְדַּבֵּק בְּעַצְבוּת וּבְמָרָה שְׁחוֹרָה, אָז מִתְגַּבְּרִים עָלָיו שׁוּב בְּכָל כֹּחָם, כִּי שָׁרְשָׁם וְעַצְמוּתָם הִיא מָרָה שְׁחוֹרָה וְעַצְבוּת.

וּמַה שֶּׁכָּתַבְתִּי שֶׁהַצַּדִּיקִים יֵשׁ לָהֶם לֵב נִשְׁבָּר גָּדוֹל עַל יְדֵי זֶה, דַּע, אָחִי, כִּי לֵב נִשְׁבָּר אֵינוֹ עַצְבוּת, כַּמּוּבָא בְּסֵפֶר הַתַּנְיא, כִּי מִי שֶׁיֵּשׁ לוֹ לֵב נִשְׁבָּר, אַדְּרַבָּא - מִתְגַּבֵּר וּמִתְחַזֵּק עוֹד יוֹתֵר בַּעֲבוֹדַת ה' בְּחִיּוּת, רַק הוּא בְּשִׁפְלוּת רוּחַ וּבְלֵב נִשְׁבָּר. וְעַצְבוּת וּמָרָה שְׁחוֹרָה הִיא, שֶׁלִּבּוֹ נַעֲשֶׂה מְטֻמְטָם, וְעוֹמֵד עַל מַעֲמָדוֹ וְאֵינוֹ עוֹסֵק בַּעֲבוֹדַת ה' מֵחֲמַת נְפִילַת דַּעְתּוֹ בְּעֵינֵי עַצְמוֹ. וְזֶה, חַס וְשָׁלוֹם, סַכָּנָה גְּדוֹלָה לַנֶּפֶשׁ, כִּי עֶצֶם הָעַצְבוּת מַחְשִׁיכָה הַנֶּפֶשׁ עוֹד יוֹתֵר מֵעֶצֶם הָעֲבֵרָה. וְעוֹד מַאֲרִיךְ שָׁם בָּזֶה, כִּי בְּעַצְבוּת וּנְפִילַת הַדַּעַת אֵין מַרְוִיחִין כְּלוּם, רַק מַפְסִידִין הַרְבֵּה מְאֹד, חַס וְשָׁלוֹם, כִּי צָרִיךְ לַעֲשׂוֹת לְתַכְלִית מַה שֶּׁאֶפְשָׁר לַעֲשׂוֹת וּלְתַקֵּן.

וְדַע, חֲבִיבִי, שֶׁבְּאִם תִּרְצֶה לְתַקֵּן נַפְשְׁךָ, אָז הֲגַם שֶׁתִּרְאֶה, חַס וְשָׁלוֹם, שֶׁהַיֵּצֶר רוֹדֵף אַחֲרֶיךָ בְּעִנְיַן קֶרִי וּמַחְשָׁבוֹת, לֹא תִּפְחַד כְּלוּם. הֲגַם שֶׁתִּרְאֶה שֶׁיִּזְדַּמֵּן לְךָ, חַס וְשָׁלוֹם, אֲפִלּוּ בְּכָל לַיְלָה - אַל תִּירָא וְתִפְחַד, וְאַל תִּתְעַצֵּב וְהִשָּׁמֵר מִזֶּה מְאֹד, וְאַל תִּסּוֹג אָחוֹר מִסֵּדֶר תְּשׁוּבָתְךָ, כִּי סוֹף-כָּל-סוֹף אַתָּה תִּהְיֶה הַמְנַצֵּחַ, וְהֵמָּה יִפְּלוּ כְּקַשׁ וְתֶבֶן וּכְמוֹץ אֲשֶׁר תִּדְפֶנּוּ רוּחַ. וַהֲגַם שֶׁתִּרְאֶה שֶׁעָבַר עָלֶיךָ כָּכָה שָׁנִים וּזְמַנִּים הַרְבֵּה, אַל תִּפֹּל בְּעֵינֶיךָ, כִּי כָּךְ צָרִיךְ לִהְיוֹת סֵדֶר תִּקּוּנְךָ דַּיְקָא.

וְעִקָּר - שֶׁתִּזָּהֵר וְתִשָּׁמֵר מֵרְאִיּוֹת מֵזִיד, חַס וְשָׁלוֹם, וּמִלְּהַכְנִיס עַצְמְךָ, חַס וְשָׁלוֹם, לְהִרְהוּרִין בִּישִׁין וְכַדּוֹמֶה, וְתַעֲסֹק בִּתְשׁוּבָה בְּכָל כֹּחֲךָ וְלֹא תִּירָא וְלֹא תִּפְחַד כְּלוּם, בְּעֶזְרַת ה'.

וְעִקָּר, לְתַקֵּן בְּאוֹתוֹ יוֹם דַּיְקָא, וְלֹא תַּשְׁהֶה הַתִּקּוּן לְיוֹם אַחֵר, כִּי בְּאוֹתוֹ יוֹם הַתִּקּוּן בְּנָקֵל יוֹתֵר וְיוֹתֵר מִבְּלִי שִׁעוּר מִבְּאֵם יַשְׁהֶה הַתִּקּוּן לְיָמִים אֲחֵרִים.

וְהִנֵּה, רֵאשִׁית כֹּל - תִּקּוּן הָרִאשׁוֹן הוּא לִטְבֹּל בְּמִקְוֶה, כִּי בְּכָל הָאֳפָנִים, כָּל מִינֵי יְצִיאַת הַזֶּרַע, אֲפִלּוּ שֶׁהוּא עַל יְדֵי חֻלְשָׁה וְטֹרַח וַעֲיֵפוּת, וַאֲפִלּוּ שֶׁהוּא בְּהֶתֵּר לְקִיּוּם הַמִּצְוָה, וְעִם כָּל זֶה גּוֹרֵם טֻמְאָה. כְּמַעֲשֵׂה רַבִּי יְהוּדָה בְּרַבִּי אֶלְעַי (ברכות כב) שֶׁרָאָה קֶרִי וְלֹא רָצָה לִלְמֹד עִם תַּלְמִידָיו עַד שֶׁיָּרַד לִטְבֹּל, וַהֲגַם כִּי הוּא בְּעַצְמוֹ סוֹבֵר שֶׁאֵין דִּבְרֵי תּוֹרָה מְקַבְּלִין טֻמְאָה, אֲבָל הוּא הֶחְמִיר עַל עַצְמוֹ. וְעִקָּר, אִם אֶפְשָׁר לוֹ לִטְבֹּל אַחַר זֶה בְּמַיִם קָרִים.

וְאַשְׁרֵי מִי שֶׁטּוֹבֵל בְּמִקְוֶה תָּכַף [כִּי כָּל מַה דְּאֶפְשָׁר שֶּׁלֹּא לִשְׁהוֹת הַטֻּמְאָה עַל עַצְמוֹ, יוֹתֵר טוֹב לוֹ], וְאָז בְּזוֹ הַטְּבִילָה מַחְלִישׁ כֹּחַ הַטֻּמְאָה בִּמְאֹד, וְרוֹצֵץ רָאשֵׁיהֶם.



@ פֶּרֶק ב' - חֲרָדוֹת דְּאָגוֹת דִּכְאוֹנוֹת וְיֶתֶר בְּעָיוֹת הַנֶּפֶשׁ

~ א. בְּהִירוּת הַדַּעַת לַנִּתְקָף מֵחֲרָדוֹת וְדַאֲגוֹת שָׁוְא

רַבִּים הֵם הַמְיֻסָּרִים בַּחֲרָדוֹת וְדַאֲגוֹת שָׁוְא וּבְכָל מִינֵי פְּחָדִים לְמִינֵיהֶם, וְכִמְדֻמֶּה שֶׁדּוֹרֵנוּ מְשֻׁפָּע יוֹתֵר בְּתוֹפָעוֹת אֵלּוּ יוֹתֵר מִבֶּעָבָר.

בס''ד זָכִינוּ לְהוֹצִיא סֵפֶר הַנִּקְרָא בְּשֵׁם ''יְשׁוּעַת יִשְׂרָאֵל'' בְּנוֹשֵׂא זֶה, וּבְכָאן נוֹסִיף עוֹד כַּמָּה עֵצוֹת לְהָקֵל סֵבֶל נוֹרָא זֶה, שֶׁתּוֹךְ כְּדֵי נִסָּיוֹן שֶׁל פְּנִיּוֹת רַבּוֹת שֶׁפָּנוּ אֵלַי בְּעִקְבוֹת הוֹצָאַת סִפְרִי הַנַּ''ל לִפְנֵי כְּ- 5 שָׁנִים הִתְחַדְּשׁוּ וְהֻבְרְרוּ עוֹד דְּרָכִים לְהָקֵל סִבְלָם שֶׁל אֵלּוּ, שֶׁבְּעִקָּר בְּעָיָתָם הִיא אִבּוּד יִשּׁוּב הַדַּעַת מֵהַחֲרָדָה וְהַדְּאָגָה אוֹ מֵהַפַּחַד וְהַדִּכָּאוֹן, וּתְרוּפָתָם הִיא הֲשָׁבַת נַפְשָׁם אֲלֵיהֶם וּכְנֶאֱמַר ''שׁוּבִי נַפְשִׁי לִמְנוּחָיְכִי''.

כִּי זֹאת חָשׁוּב מְאֹד לָדַעַת שֶׁגַּם לִבְעָיָה זוֹ יֵשׁ לָגֶשֶׁת בְּיִשּׁוּב הַדַּעַת כְּכָל הָאֶפְשָׁר, וּכְמוֹ שֶׁלְּכָל בְּעָיוֹת הַחַיִּים רַק בְּגִישָׁה בְּיִשּׁוּב הַדַּעַת וּבְסַבְלָנוּת נִתָּן לְפָתְרָם כֵּן בִּבְעָיוֹת מִסּוּג זֶה, וְאַף שֶׁבִּבְעָיוֹת הַנֶּפֶשׁ זֶה עַצְמָהּ הַבְּעָיָה - חֹסֶר יִשּׁוּב הַדַּעַת, אוּלָם עִם כָּל זֶה כְּשֶׁנִּגָּשִׁים בְּיִשּׁוּב הַדַּעַת בַּמִּדָּה הָאֶפְשָׁרִית אֶפְשָׁר לְהָקֵל הַרְבֵּה מִסֵּבֶל זֶה, כִּי כְּיָדוּעַ כֹּחַ הַשֵּׂכֶל חָזָק הַרְבֵּה מִכֹּחַ הָרֶגֶשׁ, וְאֶפְשָׁר לְהַגְבִּיר אֶת הַשֵּׂכֶל עַל הָרֶגֶשׁ בַּעֲבוֹדָה עַל ''יִשּׁוּב הַדַּעַת''.

וְלֹא יְחִידִים הִכַּרְתִּי וְרָאִיתִי שֶׁיָּצְאוּ מִבְּעָיוֹת הַנֶּפֶשׁ כָּלִיל, כִּי פָּשׁוּט זוֹ בְּעָיָה שֶׁאֶפְשָׁר לָצֵאת מִמֶּנָּה עִם סַבְלָנוּת וֶאֱמוּנָה.

בְּפֶרֶק זֶה נָבִיא מִסְפַּר תְּגוּבוֹת שֶׁל כָּאֵלֶּה אֲשֶׁר הִתְמוֹדְדוּ בְּסֵבֶל זֶה כֵּיצַד רָאוּ לַעֲזֹר לְעַצְמָם בָּאֳפָנִים שֶׁהוֹעִילוּ לָהֶם בְּצוּרָה מַשְׁמָעוּתִית וּלְחַלֵּק מֵהֶם אַף הוֹעִילוּ עֵצוֹת אֵלּוּ עַד כְּדֵי כִּמְעַט הֶעְלֵם הַבְּעָיָה לְגַמְרֵי.

אוּלָם רֵאשִׁית נַקְדִּים שֶׁכָּל הַפִּתְרוֹנוֹת וְהָעֵצוֹת שֶׁנָּבִיא כֻּלָּם מְבֻסָּסִים וּמְיֻסָּדִים עַל פִּי דִּבְרֵי רַבּוֹתֵינוּ זַ''ל, שֶׁאֵין לְךָ דָּבָר בָּעוֹלָם שֶׁאֵין לוֹ פִּתְרוֹן בַּתּוֹרָה, חַכְמֵי יִשְׂרָאֵל - מִי כְּמוֹהֶם שֶׁהָיוּ חֲכָמִים בְּחָכְמַת הַנֶּפֶשׁ לָדַעַת אֶת כֹּחוֹתֶיהָ, חָלְיָהּ וּבְרִיאוּתָהּ.

וּכְמוֹ שֶׁנֶּאֱמַר בַּמִּדְרָשׁ (ילקוט שמעוני שופטים ז' פ' מג) ''לְכָל הַרְגָּשָׁה וְהַרְגָּשָׁה נָתַן הַקָּבָּ''ה תּוֹרָה''.

דְּהַיְנוּ לוֹמַר שֶׁתּוֹרָתֵנוּ הַקְּדוֹשָׁה בְּעֶצֶם חוֹדֶרֶת לְנִבְכֵי וְסִבּוּכֵי הַנֶּפֶשׁ עַד הַחֲדָרִים הָעֲמֻקִּים בְּיוֹתֵר שֶׁל בְּעָיוֹתֶיהָ וְתַחְלוּאֶיהָ וְעַל כָּל רֶגֶשׁ וְרֶגֶשׁ יֵשׁ תּוֹרָה כֵּיצַד לְהַגִּיעַ דַּרְכָּהּ לַפִּתְרוֹן.

רַבּוֹתֵינוּ חָדְרוּ לִמְקוֹר אֲצִילוּתָהּ שֶׁל הַנֶּפֶשׁ וְלִמְקוֹר מַחְצַבְתָּהּ הָאֱלֹקִי וְעַל פִּי זֶה הִגִּישׁוּ לָנוּ פִּתְרוֹנוֹת, בְּנִגּוּד לַתֵּאוֹרְיוֹת הַמְעֻוָּתוֹת וְהַשִּׁטְחִיּוֹת שֶׁל הַפְּסִיכוֹלוֹגְיָה הַיּוֹנֶקֶת מֵאַפְלוּלִיּוּת הַחַיִּים, מִיָּהֳרָה אַמְבִּיצְיוֹנִית שֶׁל גַּאֲוָה מַדָּעִית הַמְנֻגֶּדֶת לָאֱמֶת וּלְמַהוּת נֶפֶשׁ הָאָדָם.

וִיצֻיַּן שֶׁהַבְּעָיָה הָרוֹוַחַת כַּיּוֹם בְּאַסְכּוֹלוֹת שׁוֹנוֹת הִיא שֶׁהַפְּסִיכוֹלוֹגְיָה אֵינָהּ עוֹסֶקֶת כְּלָל בְּמַדַּע מַהוּת הַנֶּפֶשׁ שֶׁל הָאָדָם, כָּל עִסּוּקָהּ גִּשּׁוּשִׁים בַּתְּחוּם הַשִּׂכְלִי הַמֻּבְהָק וְהַנִּסְיוֹנִי שֶׁבָּאָדָם, וְאֵין לָהּ כְּלוּם עִם הַנַּפְשִׁיּוּת שֶׁלּוֹ וּבְוַדַּאי לֹא בַּמַּשְׁמָעוּת הַמַּהוּתִית הַפְּנִימִית, לְכָל הַיּוֹתֵר עוֹסֶקֶת הִיא בָּרְבָדִים הָעֶלְיוֹנִים וְהַשִּׁטְחִיִּים שֶׁבַּנֶּפֶשׁ, אַךְ מַהוּת הָאָדָם וְהָאֱמֶת שֶׁבּוֹ אֵינָהּ כְּלָל בִּתְפִישָׂתָם.

(יסוד הדברים שנאמרו מספר ''אוצר המחשבה'' על מאמרי רבי צדוק הכהן מלובלין)

לְדַאֲבוֹנֵנוּ הַיּוֹם כִּמְעַט שֶׁאִי אֶפְשָׁר לִמְצֹא אָדָם שֶׁאֵינוֹ סוֹבֵל בְּמִדַּת מָה מִיִּסּוּרֵי הַנֶּפֶשׁ, כּוֹלֵל מֵהָאִישׁ הַפָּשׁוּט וְהַהֲמוֹנִי וְעַד הַמֻּכְשָׁר וְהַבַּעַל דֵּעָה, הַפְּסִיכוֹלוֹגִים מְלֵאִים בַּעֲבוֹדָה מֵהַפְּנִיּוֹת הָרַבּוֹת שֶׁל הַזּוֹעֲקִים לְעֶזְרָה, אוּלָם כָּאָמוּר כָּל שִׁיטוֹתֵיהֶם אֵינָם אֶלָּא עַל פִּי תֵּאוֹרְיוֹת שׁוֹנוֹת וְנִסְיוֹנוֹת כְּפִי שֶׁרְגִילִים הֵמָּה לִפְעֹל בִּרְפוּאוֹת הַגּוּף, וּפְעָמִים רַבּוֹת עֲצוֹתֵיהֶם וּתְרוּפוֹתֵיהֶם נוֹגְדִים אֶת דַּעַת תּוֹרָה, וּכְמוֹ שֶׁלְּדַעְתָּם לְשַׂמֵּחַ אֶת הַנֶּפֶשׁ הַמְדֻכֵּאת אֶפְשָׁרִי וּכְדַאי עַל יְדֵי הֲנָאוֹת הָאֲסוּרוֹת לָנוּ עַל פִּי תּוֹרָתֵנוּ, וַהֲרֵי בָּאִים כָּאן לְרַפְּאוֹת אֶת הַמַּחֲלָה בְּסִבַּת הַמַּחֲלָה, שֶׁהֲרֵי מַה מַּחֲלֶה אֶת הַנֶּפֶשׁ כְּאִסּוּרֵי עֲרָיוֹת וְטֻמְאָתָם הַמְטַמְּאִים אֶת הַנֶּפֶשׁ וְגוֹרְמִים לָהּ הִתְלַבְּשֻׁיּוֹת שֶׁל רוּחוֹת טֻמְאָה לְבַלְבְּלָהּ, אִם כֵּן וְכִי בָּזֶה תְּהֵא רְפוּאָתָהּ וַהֲלֹא הֵמָּה הָיוּ סִבּוֹת תַּחְלוּאֶיהָ.

אֵין בְּכַוָּנָתֵנוּ לִפְסֹל אוֹ לֶאֱסֹר אֶת הַהֲלִיכָה אֶצְלָם רַק יֵשׁ לְהַזְהִיר שֶׁכָּל הַהוֹלֵךְ לְהִטַּפֵּל אֶצְלָם שֶׁיְּהֵא בְּתֵאוּם עִם דַּעַת תּוֹרָה וְלֹא לָקַחַת אֶת דִּבְרֵיהֶם כְּדִבְרֵי הָאוּרִים, כְּדֵי שֶׁלֹּא יְהֵא הַנֶּזֶק יוֹתֵר מֵאֲשֶׁר הַתּוֹעֶלֶת.

~ ב. הַדְּאָגָה אֵינֶנָּה חֹלִי אֶלָּא תּוֹפָעַת חֶסְרוֹן אֱמוּנָה

וְאִם יִמָּשֵׁךְ כָּל אָדָם אַחַר מַחְשֶׁבֶת לִבּוֹ נִמְצָא מַחְרִיב אֶת הָעוֹלָם לְפִי קֹצֶר דַּעְתּוֹ (רמב''ם הלכות ע''ז פ''ב ה''ג)

רֵאשִׁית הַכֹּל חַיָּב אַתָּה לָדַעַת שֶׁגַּם עַל בְּעָיוֹת הַנֶּפֶשׁ אֶפְשָׁר לְהִתְגַּבֵּר וְיֵשׁ רְפוּאָה לְמַכּוֹת אֵלּוּ וּלְפָחוֹת אֶפְשָׁר לְהָקֵל בְּהַרְבֵּה אֶת הַסֵּבֶל הַנּוֹרָא וּלְהוֹרִיד אֶת כָּבְדּוֹ מֵהַנֶּפֶשׁ הַמְיֻסֶּרֶת.

אִם לֹא תַּאֲמִין שֶׁיֶּשְׁנָהּ אֶפְשָׁרוּת לִפְתֹּר אֶת בְּעָיוֹת הַנֶּפֶשׁ הֲרֵי שֶׁהַיֵּאוּשׁ יְכַרְסֵם בְּךָ עַד כְּלוֹת הַנֶּפֶשׁ רַחְמָנָא לִצְלַן.

אַתָּה הַלּוֹקֶה בִּבְעָיוֹת נַפְשִׁיּוֹת נִדְמֶה לְךָ שֶׁהִנְּךָ בִּבְעָיָה שֶׁאֵין שׁוּם אָדָם יָכוֹל לִפְתֹּר אוֹתָהּ, וּבִפְרָט כַּאֲשֶׁר נִסִּיתָ לְהֵעָזֵר בִּבְנֵי אָדָם וְהַתּוֹצָאוֹת הָיוּ מְאַכְזְבוֹת, וְהַסִּבָּה לְכָךְ הִיא אַחַת ''עַקְשָׁנוּת''.

הִנְּךָ מִתְעַקֵּשׁ לְהִצָּמֵד לַפַּחַד לַחֲרָדָה וְהַדְּאָגָה אוֹ לָעַצְבוּת שֶׁנִּתְקַפְתָּ בָּהּ, וְאֵינְךָ מוּכָן לְהִשְׁתַּכְנֵעַ שֶׁאֵינְךָ צוֹדֵק, וְכַיָּדוּעַ הַמַּעֲשֶׂה בְּאָדָם שֶׁנָּסַע בְּרִכְבּוֹ וְקָרָה לוֹ פַּנְצֶ'ר בְּגַלְגַּל אֶחָד וְהָלַךְ לוֹ הַגַּלְגַּל עִם הַבְּרָגִים, גַּלְגַּל רֶזֶרְבָה אָמְנָם הָיָה לוֹ אוּלָם בְּרָגִים לַגַּלְגַּל לֹא הָיוּ לוֹ, נִתְקַע הוּא לְיַד גָּדֵר שֶׁל בֵּית חוֹלֵי נֶפֶשׁ וְעָמַד שָׁם אֶחָד מֵחוֹלֵי הַנֶּפֶשׁ הַמְאֻשְׁפָּזִים בַּמָּקוֹם, רָאָהוּ אוֹתוֹ חוֹלֶה מִתְלַבֵּט וְאוֹבֵד עֵצוֹת וְקָלַט אֶת בְּעָיָתוֹ, וְתֵכֶף שָׁאַל לוֹ אוֹתוֹ חוֹלֵה נֶפֶשׁ לַנֶּהָג וְאָמַר לוֹ הַאִם מוֹעִיל 3 בְּרָגִים לְגַלְגַּל בִּמְקוֹם 4, עָנָה לוֹ הַנֶּהָג זְמַנִּית זֶה מוֹעִיל. אָמַר לוֹ אוֹתוֹ חוֹלֶה אִם כֵּן יֵשׁ לִי עֵצָה בִּשְׁבִילְךָ, הֲרֵי יֵשׁ לְךָ 3 גַּלְגַּלִּים עִם 4 בְּרָגִים לְכָל גַּלְגַּל, תּוֹצִיא בֹּרֶג אֶחָד מִכָּל גַּלְגַּל וּתְחַבֵּר אֶת הַגַּלְגַּל הָרְבִיעִי וִיהֵא לְכָל גַּלְגַּל 3 בְּרָגִים וּבְהֶחְלֵט אֶפְשָׁר לִנְסֹעַ כָּךְ עַד שֶׁתַּגִּיעַ לַמּוּסַךְ, נִדְהַם הַנֶּהָג מֵעֵצָה פְּשׁוּטָה וְהֶגְיוֹנִית זוֹ וְהִתְפַּלֵּא עַל עַצְמוֹ שֶׁלֹּא חָשַׁב עַל כָּךְ. אוּלָם הִתְפַּלֵּא יוֹתֵר שֶׁהֲרֵי אִישׁ זֶה מְאֻשְׁפָּז בְּבֵית חוֹלִים לְחוֹלֵי נֶפֶשׁ וּמַה לְּאִישׁ חָכָם כָּזֶה בְּמָקוֹם כָּזֶה, וְלֹא נִמְנַע מִלִּשְׁאֹל אֶת הָאִישׁ מִבַּעַד לַגָּדֵר: ''סְלִיחָה, אִישׁ חָכָם כָּמוֹךָ מָה עוֹשֶׂה בְּמָקוֹם זֶה בִּפְנִים''. עָנָהוּ אוֹתוֹ חוֹלֶה: ''כְּמוֹ כֵן אֵינִי מֵבִין מָה אַתָּה עוֹשֶׂה בַּחוּץ''...

אֵיךְ אֶפְשָׁר אִם כֵּן לְרַפֹּאת אֶחָד שֶׁכָּזֶה שֶׁבָּטוּחַ שֶׁהוּא נוֹרְמָלִי וְכֻלָּם שֶׁמִּחוּץ לְבֵית חוֹלִים - לֹא נוֹרְמָלִים.

אִם הָיָה אוֹתוֹ חוֹלֶה יוֹרֵד מֵעַקְשָׁנוּתוֹ וּמִתְבַּטֵּל לְדַעַת אֲחֵרִים וּמַאֲמִין שֶׁהוּא טוֹעֶה בְּוַדַּאי שֶׁהָיָה לוֹ סִכּוּי לְהֵרָפֵא, כַּמּוּבָן שֶׁזּוֹ דֻּגְמָא קִיצוֹנִית אוּלַם הָעִקָּרוֹן שָׁוֶה לְכָל בְּעָיוֹת הַנֶּפֶשׁ שֶׁאַתָּה מַחְלִיט לִדְאֹג אוֹ לְפַחֵד וְקָשֶׁה לְךָ לְהִשְׁתַּכְנֵעַ שֶׁאַתָּה לֹא צוֹדֵק אֵין מִמַּה לִּדְאֹג אֵין מִמַּה לְּפַחֵד וְאֵין מִמַּה לְּהִתְעַצֵּב.

וּבְכָאן נָבוֹא לַיְּהוּדִי הַמַּאֲמִין לִרְאוֹת יִתְרוֹן הַמַּאֲמִין עַל הַחֲסַר אֱמוּנָה כְּיִתְרוֹן הָאוֹר מִן הַחֹשֶׁךְ.

אָדָם חֲסַר אֱמוּנָה, טוֹעֵן וּבְצֶדֶק לָמָּה שֶׁאֲנִי אֶשְׁתַּכְנַע לְדַעַת אֲחֵרִים הֲלֹא אֲנִי מֵבִין שֶׁיֵּשׁ לִי מִמַּה לְּפַחֵד לְהֵחָרֵד לְהִדָּכְאוֹת, אָז מָה אִם אֲחֵרִים לֹא מְבִינִים כָּךְ, מִי אָמַר שֶׁהֵם צוֹדְקִים וַאֲנִי טוֹעֶה, הֲלֹא אֶפְשָׁר שֶׁאֲנִי צוֹדֵק וְהֵם טוֹעִים. וְעוֹד יָכוֹל הוּא לוֹמַר שֶׁהַחֲכָמִים תָּמִיד הֵם מוּעָטִים וְהוּא אֶחָד מֵהֶם וְאֵין לוֹ לְהִבָּטֵל לָרֹב. וּבִפְרָט שֶׁיֵּשׁ מַה לְּהַצְדִּיק אוֹתוֹ בִּדְבָרִים מְסֻיָּמִים, כְּגוֹן וְכִי אֵין לִדְאֹג שֶׁפִּתְאוֹם יָבוֹא עַל הָאָדָם חֹלִי מְסֻיָּם, וְכִי אֵין לִדְאֹג מִכָּל מֵחוֹשׁ שֶׁמָּא יֵשׁ בּוֹ תְּחִלַּת חֹלִי מְסֻכָּן, הָרֵי הָאֲסוֹנוֹת הִנָּם מַפְתִּיעִים. וְכִי אֵין מִמַּה לְּפַחֵד שֶׁמָּא יִקְרֶה כָּךְ אוֹ כָּךְ, וְכִי חָסֵר עַל מַה לְּהִתְעַצֵּב וּלְהִדָּכְאוֹת הַיּוֹם בִּתְנָאֵי הַמַּצָּבִים הַמְאַכְזְבִים, לֹא עַל מְעַט בְּנֵי אָדָם יֵשׁ לְהִתְפַּלְּאוֹת הַיּוֹם כֵּיצַד מַחְזִיקִים הֵמָּה מַעֲמָד וְלֹא מִתְמוֹטְטִים מִמַּצַּב חַיֵּיהֶם הַקָּשֶׁה בְּפַרְנָסָה, בִּילָדִים חוֹלִים, כַּמָּה בָּתִּים יֵשׁ הַיּוֹם שֶׁאֵין בָּהֶם טִפַּת שִׂמְחָה רַוָּקִים וְרַוָּקוֹת מְבֻגָּרִים חַיִּים יַחַד עִם הַהוֹרִים בִּמְרִיבוֹת לְלֹא רֶגַע שֶׁל מְנוּחָה אוֹ כַּמָּה שֶׁזֶּה שָׁנִים לֹא זָכוּ לְהִפָּקֵד בִּפְרִי בֶּטֶן, וְכַדּוֹמֶה, וּבְעֶצֶם יָכוֹל אָדָם לְהָבִיא סִיּוּעַ לְעַצְמוֹ לְהַצְדִּיק אֶת הַסִּבּוֹת לְפַחַד וּדְאָגָה.

אוּלָם כָּל זֶה לַחֲסַר אֱמוּנָה, לַמַּאֲמִין חַיֶּבֶת לִהְיוֹת הִסְתַּכְּלוּת אַחֶרֶת.

וְכֹה דְּבָרֵינוּ אֵלֶיךָ יְהוּדִי מַאֲמִין בַּתּוֹרָה וּבַחֲכָמֶיהָ, מַאֲמִין בִּגְזֵרוֹת הַתּוֹרָה וּבְצִוּוּי חַכְמֵי הַתּוֹרָה בֵּין אִם הִנְּךָ מֵבִין וּבֵין אֵינְךָ מֵבִין. וַהֲרֵי מְקַיֵּם אַתָּה אִסּוּר בָּשָׂר בְּחָלָב, שַׁעַטְנֵז, מַאֲכָלוֹת אֲסוּרוֹת וְעוֹד הַרְבֵּה מִצְווֹת שֶׁאֵינְךָ מֵבִין טַעֲמָן, וְזֹאת מִתּוֹךְ אֱמוּנָה שֶׁאַתָּה מַאֲמִין בְּתוֹרַת מֹשֶׁה רַבֵּנוּ ע''ה וְחַכְמֵי יִשְׂרָאֵל שֶׁבְּכָל דּוֹר וְדוֹר, אִם כֵּן לָמוּד אַתָּה לִהְיוֹת מְבַטֵּל דַּעְתְּךַ גַּם כְּשֶׁהִנְךָ מֵבִין אַחֶרֶת, וְיוֹדֵעַ אַתָּה אֶת מְלֶאכֶת הַהִתְבַּטְּלוּת הֵפֶךְ הָעַקְשָׁנוּת מִתּוֹךְ אֱמוּנָה שֶׁחַכְמֵי הַתּוֹרָה הֵמָּה הַחֲכָמִים הָאֲמִתִּיִּים, וַאֲנִי בַּעַר וְלֹא אֵדַע לְעֻמָּתָם כְּלוּם, וְיוֹדֵעַ אַתָּה הֵיטֵב וּלְפָחוֹת מֵבִין אַתָּה אֶת נְחִיצוּתָהּ שֶׁל הַמִּלְחָמָה עַל הָאֱמוּנָה לְעֻמַּת הַכְּפִירָה, וְעַד כַּמָּה הִיא בְּנַפְשְׁךָ וְכִי כָּל עֲתִידְךָ בְּב' עוֹלָמוֹת תָּלוּי בָּהּ.

כִּי הִנְּךָ מֵבִין הֵיטֵב שֶׁאִם תִּמָּשֵׁךְ אַחַר מַחְשֶׁבֶת לִבְּךָ הֲרֵי שֶׁבְּכָךְ תִּבְגֹּד בְּתוֹרַת ה' וְלָכֵן הֶחְלַטְתָּ שֶׁהִנְּךָ חַיָּב לְהִתְבַּטֵּל לַתּוֹרָה וְלַחֲכָמֶיהָ.

לָמָּה אִם כֵּן לָמָּה לֹא תָּבִין שֶׁכְּשֶׁהִנְךָ נִתְקָף בְּמַחְשָׁבוֹת מְצִיקוֹת וְטוֹרְדוֹת שֶׁל חֲרָדוֹת וְדַאֲגוֹת שָׁוְא כְּמוֹ כֵן עָלֶיךָ לְהִתְבַּטֵּל לְצִוּוּי הַתּוֹרָה שֶׁאָסוּר לַחְשֹׁב מַחְשְׁבוֹת דְּאָגָה אֶלָּא לִבְטֹחַ בַּה' וּלְהַשְׁלִיךְ אֶת עַצְמְךָ לִגְזֵרוֹתָיו. וְאַף שֶׁתּוֹקְפִים הֵמָּה בְּכֹחַ אֶת מֹחֲךָ, לֹא יִהְיוּ אַחֶרֶת מִמַּחְשְׁבוֹת מִינוּת וְאֶפִּיקוֹרְסוּת שֶׁתּוֹקְפִים לְאָדָם וְצָרִיךְ לְחַפֵּשׂ עֵצוֹת לַהֲסִירָם, וּכְמוֹ שֶׁבָּרוּר לְךָ שֶׁמַּחְשְׁבוֹת מִינוּת יֵשׁ לְבַטְּלָם בֵּין אִם יֵשׁ לְךָ תֵּרוּץ עַל הַקֻּשְׁיוֹת הַצָּצוֹת בְּמֹחֲךָ וּבֵין אִם הַתֵּרוּצִים אֵינָם מְסַפְּקִים אֶת קֻשְׁיוֹתֶיךָ, נֶחֱרָץ אֶצְלְךָ שֶׁיֵּשׁ לְבַטְּלָם כִּי הֵם שֶׁקֶר גָּמוּר, כְּמוֹ כֵן מַחְשְׁבוֹת דְּאָגָה וּפַחַד הַנּוֹבְעִים מֵחֹסֶר אֱמוּנָה וְהִתְבַּטְּלוּת לִגְזֵרַת שָׁמַיִם יֵשׁ לַהֲסִירָם וּבָרוּר שֶׁאֵין לְיַחֵס אֶת אוֹתוֹ חֹמֶר אִסּוּר שֶׁל מַחְשְׁבוֹת מִינוּת לְמַחְשְׁבוֹת הַדְּאָגָה, וּכְמוֹ שֶׁיִּתְבָּאֵר לְהַלָּן שֶׁעַל מַחְשְׁבוֹת מִינוּת אָדָם נֶעֱנָשׁ וְעַל מַחְשְׁבוֹת דְּאָגָה אֵין עֹנֶשׁ אוּלָם יֶשְׁנוֹ הֶפְסֵד וְאִבּוּד חֵלֶק מִשְּׂכַר עוֹלָם הַבָּא, אֶלָּא אִם הַדָּבָר בְּגֶדֶר חֹלִי שֶׁאָז נֶחְשָׁב הַדָּבָר לְיִסּוּרִים הַמְכַפְּרִים עָווֹן וּכְמוֹ שֶׁיְּבֹאַר לְהַלָּן.

וְהַסִּבָּה שֶׁאֵינְךָ מִתְיַחֵס לְמַחְשְׁבוֹת הַחֲרָדָה וְהַדְּאָגָה כְּמַחְשְׁבוֹת מִינוּת הִיא פְּשׁוּטָה, לְפִי שֶׁכְּשֶׁהַיֵּצֶר בָּא אֵלֶיךָ בְּמַחְשֶׁבֶת מִינוּת הַנּוֹגֶדֶת אֶת עִקְּרֵי וִיסוֹדֵי הָאֱמוּנָה הִנְּךָ מֵבִין שֶׁזֶּהוּ הַשָּׂטָן וְהַיֵּצֶר הָרַע הַמֵּסִית לְהַדִּיחַ וּלְקָרֵר אֶת הָאֱמוּנָה, וּכְשֶׁהִנְּךָ נִתְקָף בִּפְחָדִים וְדִכְאוֹנוֹת חוֹשֵׁב אַתָּה שֶׁזֶּה חֹלִי, וְאֵין לָזֶה שַׁיָּכוּת עִם יֵצֶר הָרַע אֶלָּא זֶהוּ חֹלִי כְּכָל הַחֳלָיִים הַגּוּפָנִיִּים שֶׁאָדָם חַיָּב לִסְבֹּל מֵהֶם וְאֵין מַה לַּעֲשׂוֹת כְּנֶגְדָּם.

וְזוֹ הַטְעָיָה חֲמוּרָה שֶׁגּוֹרֵר אוֹתְךָ הַיֵּצֶר לְהִסְתַּבֵּךְ בָּהּ.

כִּי לַאֲמִתּוֹ שֶׁל דָּבָר הָעִנְיָן הוּא כָּךְ: כָּל אָדָם נוֹרְמָלִי יָכוֹל לִהְיוֹת צוֹדֵק בִּהְיוֹתוֹ דּוֹאֵג וְאֵינָהּ תּוֹפָעַת חֹלִי מִצַּד הַהִגָּיוֹן שֶׁבָּהּ, אֶלָּא שֶׁהַקָּבָּ''ה יָצַר אֶת הָאָדָם בְּחָכְמָה וְנָטַע בְּקִרְבּוֹ מַה שֶּׁנִּקְרָא בְּשֵׁם ''בִּטָּחוֹן עַצְמִי'', לְכָל אָדָם יֵשׁ בִּטָּחוֹן עַצְמִי לַצְּרָכִים הַמִּינִימָלִיִּים שֶׁהוּא נִצְרָךְ לָהֶם, וְאַף שֶׁמִּצַּד הַהִגָּיוֹן הַדְּאָגָה הָיְתָה צְרִיכָה לְלַוּוֹת אֶת הָאָדָם עַל כָּל צַעַד בָּעוֹלָם נְוֵה הַתְּלָאוֹת שֶׁאָנוּ בּוֹ, אוּלָם אִם הָיְתָה דְּאָגָה זוֹ מְצוּיָה בִּתְכִיפוּת לֹא הָיִינוּ יְכוֹלִים לְהִתְקַיֵּם, לְפִי שֶׁהָיִינוּ מְפַחֲדִים לָצֵאת מִבָּתֵּינוּ, דּוֹאֲגִים יוֹם וְלַיְלָה פֶּן יִקְרָאֶנּוּ אָסוֹן אוֹ חֹלִי, לֹא הָיִינוּ נוֹסְעִים בַּדְּרָכִים פֶּן תִּקְרָאֶנּוּ תְּאוּנַת דְּרָכִים, וְלֹא הָיִינוּ יְכוֹלִים לְתַפְקֵד כְּלָל, לְכָךְ לְכָל אָדָם יֵשׁ לוֹ מִינִימוּם שֶׁל ''בִּטָּחוֹן עַצְמִי'' שֶׁנָּטַע בּוֹ הַקָּבָּ''ה לְצֹרֶךְ תִּפְקוּדוֹ שֶׁלֹּא יִצְטָרֵךְ לְבִטָּחוֹן בַּה' עַל כָּל דָּבָר, כִּי רֹב בְּנֵי הָאָדָם אֵינָם בְּמַדְרֵגַת הַבִּטָּחוֹן כָּרָאוּי, וְהָעוֹלָם יְהֵא שָׁמֵם לוּ לֹא יְתַפְקְדוּ בְּנֵי אָדָם בִּכְלוּם מִבִּלְעֲדֵי הַבִּטָּחוֹן.

אִם כֵּן זֶה שֶׁנֶּחֱלָה בָּחֳלִי הַדְּאָגָה, אָכֵן זֶהוּ חֹלִי וּכְמוֹ שֶׁדָּרְשׁוּ בַּגְּמָרָא ''וְהֵסִיר ה' מִמְּךָ כָּל חֹלִי'' - זֶה חֳלִי הַדְּאָגָה, קָרְאוּ לָזֶה חֹלִי מִבְּחִינַת שִׁנּוּי הַנּוֹרְמָה שֶׁל הַדּוֹאֵג בְּיַחַס לִשְׁאָר בְּנֵי אָדָם שֶׁיֵּשׁ בָּהֶם אֶת טֶבַע הַבְּרִיאָה ''בַּבִּטָּחוֹן הָעַצְמִי'' כָּאָמוּר, אוּלָם מַה שֶּׁנַּעֲשֶׂה בְּבֶן אָדָם הַלּוֹקֶה בָּחֳלִי הַדְּאָגָה שֶׁהוּסַר מִמֶּנּוּ ''הַבִּטָּחוֹן הָעַצְמִי'' וְנִשְׁאַר לוֹ לִהְיוֹת תָּלוּי בְּבִטָּחוֹן בַּה' גַּם בַּצְּרָכִים הַמִּינִימָלִיִּים שֶׁלּוֹ, וּמִשּׁוּם כָּךְ אֵינוֹ יָכוֹל לְתַפְקֵד כְּלָל מִבְּלִי לִבְטֹחַ בַּה' בְּכָל פְּרָט.

כָּךְ שֶׁאִי אֶפְשָׁר לִקְרֹא לָזֶה כָּל כָּךְ חֹלִי כְּמוֹ שֶׁיּוֹתֵר נָכוֹן לִקְרֹא לָזֶה חֹסֶר אֱמוּנָה, שֶׁהֲרֵי בָּאֱמוּנָה בִּשְׁלֵמוּת מַשְׁלִים הוּא לְעַצְמוֹ אֶת הֶחָסֵר, וּשְׂכָרוֹ אִתּוֹ לְזַכּוֹתוֹ בִּזְכוּת נִפְלָאָה, שֶׁבַּמֶּה שֶׁאֲחֵרִים קִבְּלוּ בְּ''מַתָּנָה'' - בִּטָּחוֹן עַצְמִי, וְאֵינָם דּוֹאֲגִים מִמִּיתָה אוֹ מֵחֹלִי אוֹ מִשְּׁאָר אֲסוֹנוֹת שֶׁאֵין לָהֶם עַל כָּךְ שׁוּם שָׂכָר, נִזְקָק הוּא לַעֲבֹד עַל כָּךְ בְּעֶשֶׂר אֶצְבְּעוֹתָיו וּבְעָמָל רַב לִטְרֹחַ לְהַשִּׂיג אֶת חֶסְרוֹנוֹ בְּבִטְחוֹן עַצְמוֹ בְּבִטָּחוֹן בַּה' אֱלֹקָיו, אַשְׁרָיו וְאַשְׁרֵי חֶלְקוֹ. (ועוד יבואר להלן)

~ ג. הַדְּאָגָה וְהַחֲרָדָה אֵין מִי שֶׁנִּצּוֹל מִמֶּנָּה

''מִי בַז לְיוֹם קְטַנּוֹת'' מִי גָּרַם לַצַּדִּיקִים שֶׁיִּתְבַּזְבֵּז שֻׁלְחָנָם לֶעָתִיד לָבוֹא - קַטְנוּת אֱמוּנָה שֶׁהָיְתָה בָּהֶם. (סוטה מח)

מִבְחַן הָאֱמוּנָה הִנּוֹ מִבְחָן דַּק וּמְסֻבָּךְ וְכָל אֶחָד נִבְחָן בּוֹ לְפִי מַדְרֵגָתוֹ, מִבְחָן זֶה תּוֹקֵף אֶת הָאָדָם בָּאֳפָנִים רַבִּים וּמְגֻוָּנִים הַשּׁוֹנִים זֶה מִזֶּה, וְכִמְעַט שֶׁאֵין לְךָ אָדָם שֶׁיִּצְרוֹ שֶׁלּוֹ דּוֹמֶה לְשֶׁל חֲבֵרוֹ.

תַּכְלִית הָאָדָם הוּא לִהְיוֹת נִבְחָן בְּנִסְיוֹנוֹת הָאֱמוּנָה הֵיאַךְ הוּא עוֹבֵר אוֹתָם, וְהֵם דִּבְרֵי חֲבַקּוּק הַנָּבִיא שֶׁכָּלַל אֶת כָּל הַתּוֹרָה כֻּלָּהּ עַל כְּלָל אֶחָד, וּכְנֶאֱמַר בִּגְמָרָא מַכּוֹת כד: בָּא חֲבַקּוּק וְהֶעֱמִידָן עַל אַחַת - ''וְצַדִּיק בֶּאֱמוּנָתוֹ יִחְיֶה. כְּלוֹמַר, גַּם לְאַחַר שֶׁיַּגִּיעַ הָאָדָם לְמַדְרֵגַת צַדִּיק, סָר מֵרַע וְעוֹשֶׂה טוֹב, וְכָל הֲלִיכוֹתָיו וְהַנְהָגוֹתָיו עַל פִּי הַתּוֹרָה לֹא יָסוּר מִמֶּנָּה, עֲדַיִן קִיּוּמוֹ תָּלוּי בְּסַכָּנָה וְרַק עִם הָאֱמוּנָה יֵשׁ לוֹ סִכּוּי לִחְיוֹת וְלֹא לְהֵאָבֵד מִן הָעוֹלָם. וְהֵם דִּבְרֵי הַגְּמָרָא בְּסוֹטָה (מח) מִי גָּרַם לַצַּדִּיקִים שֶׁיִּתְבַּזְבֵּז שֻׁלְחָנָם לֶעָתִיד לָבוֹא - קַטְנוּת אֱמוּנָה שֶׁהָיְתָה בָּהֶם. יָכוֹל לִהְיוֹת צַדִּיק בְּפֹעַל אוּלָם גַּם אֵצֶל אוֹתוֹ צַדִּיק יִתָּכֵן וְתִפֹּל הַטְעָיָה בִּשְׁלֵמוּת הָאֱמוּנָה.

טָעוּת בְּהַכָּרָה אֲמִתִּית שֶׁגַּם:

לִדְאֹג, זוֹ עֲבֵרָה הַנּוֹבַעַת מִפְּגַם הָאֱמוּנָה

לְפַחֵד, זוֹ עֲבֵרָה הַנּוֹבַעַת מִפְּגַם הָאֱמוּנָה

לְהֵעָצֵב, זוֹ עֲבֵרָה הַנּוֹבַעַת מִפְּגַם הָאֱמוּנָה.

זֶה יָכוֹל לִהְיוֹת גַּם אֵצֶל צַדִּיקִים וְשׁוֹמְרֵי תּוֹרָה וּמִצְווֹת.

וּמְבָאֶרֶת לָנוּ שָׁם הַגְּמָרָא דֻּגְמָא לְקַטְנוּת אֲמָנָה, ''מִי שֶׁיֵּשׁ לוֹ פַּת בְּסַלּוֹ הַיּוֹם וְאוֹמֵר מָה אֹכַל לְמָחָר הֲרֵי זֶה קְטַן אֲמָנָה''.

הָרְאֵתָ לָדַעַת שֶׁתָּפְסָה הַגְּמָרָא דֻּגְמָא שֶׁל דְּאָגָה פְּשׁוּטָה וּמְצִיאוּתִית בְּהֶחְלֵט, אָדָם שֶׁתְּלוּיִים בּוֹ תִּינוֹקוֹת לְפַרְנְסָם וְאֵין לוֹ מִמַּה לְּפַרְנֵס אֶת עַצְמוֹ, שֶׁהֲרֵי הַגְּמָרָא דִּבְּרָה בְּכָל אֹפֶן גַּם בְּאֹפֶן שֶׁבֶּאֱמֶת הָאָדָם אוֹבֵד עֵצוֹת מֵהֵיכָן יָבִיא פַּת לִבְנֵי בֵּיתוֹ מָחָר, אִם הַיּוֹם יֵשׁ לוֹ מַה לְּהַאֲכִילָם וְדוֹאֵג מַה יְּהֵא מָחָר חוֹרֶצֶת הַגְּמָרָא אֶת מַדְרֵגָתוֹ בָּאֱמוּנָה - כִּקְטַן אֱמוּנָה, וְלֹא תֹּאמַר, שֶׁאָדָם כָּזֶה רַק חֶסְרוֹן מַדְרֵגָה יֵשׁ בּוֹ וְאֵין שׁוּם תְּבִיעָה עָלָיו שֶׁהֲרֵי עָנְשׁוֹ שֶׁיִּתְבַּזְבֵּז שֻׁלְחָנוֹ עַל כָּךְ לֶעָתִיד לָבוֹא.

וְאָכֵן נְדַיֵּק בְּדִבְרֵי הַגְּמָרָא שֶׁלֹּא תָּפְסָה לְשׁוֹן עֲנִישָׁה לְצַדִּיק שֶׁאֵינוֹ מֻשְׁלָם לְגַמְרֵי בֶּאֱמוּנָתוֹ, אֶלָּא רַק חִסָּרוֹן וּפַגָּם בְּשָׁכְרוֹ לָעוֹלָם הַבָּא.

וְנִרְאֶה הַטַּעַם פָּשׁוּט, כֵּיוָן שֶׁאֵין הַקָּבָּ''ה בָּא בִּטְרוּנְיָא עִם בְּרִיּוֹתָיו וְלֹא כָּל אָדָם וַאֲפִלּוּ לֹא כָּל צַדִּיק יָכוֹל לְהַגִּיעַ לְמַדְרֵגָה זוֹ שֶׁלֹּא לִדְאֹג כְּלָל, לָכֵן אֵין מַגִּיעַ לוֹ לִהְיוֹת נֶעֱנָשׁ אוּלָם הֱיוֹת וְסוֹף סוֹף חֲסַר אֱמוּנָה הוּא נִפְגָּם שֻׁלְחָנוֹ לֶעָתִיד לָבוֹא, אֶלָּא אִם כֵּן הָאָדָם בְּמַדְרֵגָה גְּדוֹלָה כְּיוֹסֵף הַצַּדִּיק שֶׁנֶּעֱנַשׁ עַל שֶׁהִשְׁתַּדֵּל לְהֵעָזֵר בְּשַׂר הַמַּשְׁקִים.

וּבִכְלָל זֶה עֶצֶם הַסֵּבֶל שֶׁסּוֹבֵל הוּא בָּעוֹלָם הַזֶּה לֶהֱיוֹתוֹ דּוֹאֵג, שֶׁזֶּה עִנּוּי נֶפֶשׁ לְעַצְמוֹ שֶׁיָּכֹל הַצַּדִּיק לַחְסֹךְ אוֹתוֹ מִמֶּנּוּ בִּהְיוֹתוֹ מִתְחַזֵּק בְּבִטָּחוֹן בַּה' וּמַשְׁלִיךְ עַצְמוֹ לַהֲלִיכוֹת הַגּוֹזֵר וְיוֹדֵעַ כִּי הַגְּזֵרָה אֱמֶת וְהֶחָרִיצוּת שֶׁקֶר כִּלְשׁוֹן החו''ה, וְאָז הָיָה מַרְוִיחַ חַיִּים נוֹחִים וּשְׁקֵטִים שְׁלֵוִים וּרְגוּעִים שֶׁזֶּהוּ בְּעֶצֶם מַהוּת הַבִּטָּחוֹן וְעִקַּר מִצְוָתוֹ.

הֲרֵי שֶׁבְּעֶצֶם חֹלִי הַדְּאָגָה הִנּוֹ נַחֲלַת הַכְּלָל וּפוֹגֵעַ הוּא אַף בַּצַּדִּיקִים, אִם כֵּן בְּהֶכְרֵחַ שֶׁיֵּשׁ בּוֹ תּוֹעֶלֶת, אֶת תּוֹעַלְתּוֹ שֶׁל חֹלִי זֶה וּנְחִיצוּתוֹ נְבָאֵר בַּקֶּטַע הַבָּא.

~ ד. הַדְּאָגָה וְהַפַּחַד - תְּלוּת בְּהַקָּבָּ''ה

אָמַר רָבָא אָמַר רַב סְחוֹרָה אָמַר רַב הוּנָא: מִי שֶׁהַקָּבָּ''ה חָפֵץ בּוֹ - מְדַכְּאוֹ בְּיִסּוּרִים שֶׁנֶּאֱמַר: ''וַה' חָפֵץ - דַּכְּאוֹ''. (ישעי' נג, י) (ברכות ה')

שָׁאַל רַבִּי שִׁמְעוֹן בַּר יוֹחַאי מִפְּנֵי מָה הָיָה הַמָּן יוֹרֵד לְיִשְׂרָאֵל בְּכָל יוֹם וְלֹא פַּעַם בְּשָׁבוּעַ, אֶלָּא מָשָׁל לְמֶלֶךְ שֶׁהָיָה קוֹבֵעַ פַּרְנָסָה לִבְנוֹ בְּכָל יוֹם, וְהָיָה בְּנוֹ מְקַבֵּל פָּנָיו בְּכָל יוֹם, הֵחֵל אָבִיו לִקְבֹּעַ פַּרְנָסָתוֹ אַחַת לְשָׁבוּעַ וְהֵחֵל הַבֵּן לְהַקְבִּיל פְּנֵי אָבִיו פַּעַם בְּשָׁבוּעַ, כְּשֶׁרָאָה אָבִיו כָּךְ חָזַר לִקְבֹּעַ פַּרְנָסַת בְּנוֹ בְּכָל יוֹם כְּדֵי שֶׁיְּהֵא מַקְבִּיל פָּנָיו בְּכָל יוֹם.

הֲרֵי לָנוּ לִרְאוֹת שֶׁדַּוְקָא לֶהֱיוֹת הַבֵּן אֲהוּבוֹ שֶׁל אָבִיו וּרְצוֹנוֹ לִרְאוֹתוֹ בְּכָל יוֹם מְצַמְצֵם לוֹ אֶת פַּרְנָסָתוֹ לְיוֹם אֶחָד בִּלְבַד כְּדֵי לִגְרֹר אוֹתוֹ לִתְלוֹת בּוֹ בְּכָל יוֹם.

תּוֹעֶלֶת גְּדוֹלָה יָכוֹל לִמְצֹא הַמֻּתְקָף בִּדְאָגוֹת וַחֲרָדוֹת, כִּי בְּסֵבֶל זֶה נֶאֱלָץ הוּא לְהִתָּלוֹת בְּבוֹרְאוֹ בְּכָל עֵת, וְעֵינָיו לַמָּרוֹם שֶׁיּוֹשִׁיעוֹ עַל צְרָכָיו הַמִּינִימָלִיִּים בְּיוֹתֵר, דְּבֵקוּתוֹ בְּבוֹרְאוֹ תְּמִידִית.

וּכְמוֹ שֶׁסִּפֵּר לִי אֶחָד מֵהַסּוֹבְלִים בְּסֵבֶל זֶה, ''אֲנָשִׁים נִזְכָּרִים לִבְטֹחַ בַּה' וְלִתְלוֹת עֵינֵיהֶם אֵלָיו לִפְנֵי נִתּוּחַ אוֹ לִפְנֵי אֵיזֶה נְסִיעָה לְחוּ''ל הַכְּרוּכָה בְּסַכָּנָה, וְאִלּוּ אֲנִי נִזְקָק לִתְלוֹת עֵינַי לְהַקָּבָּ''ה כְּדֵי לָלֶכֶת מֵרְחוֹב זֶה לָרְחוֹב הַשֵּׁנִי''.

וּמַמְשִׁיךְ וְאוֹמֵר לִי: ''לִפְעָמִים שׁוֹאֵל אֲנִי אֶת עַצְמִי הַאִם סֵבֶל זֶה שֶׁל הַחֲרָדוֹת וְהַפְּחָדִים שֶׁנִּתְקָף אֲנִי בָּהֶם זוֹ בְּרָכָה אוֹ קְלָלָה - קָשֶׁה לִי לְהַחְלִיט''.

וּבֶאֱמֶת לַיְּהוּדִי הַמַּאֲמִין שֶׁרוֹאֶה אֶת הַ''גַּם זוֹ לְטוֹבָה'' בְּכָל דָּבָר, אֵין סָפֵק שֶׁיֵּשׁ לוֹ לִהְיוֹת מְאֻשָּׁר בְּסִבְלוֹ וְלִרְאוֹת אֶת אַהֲבַת ה' אֵלָיו, וְהֵיאַךְ יֵשׁ לוֹ לְהַקָּבָּ''ה נַחַת בַּהֲרָמַת עֵינָיו אֵלָיו, וְעֻבְדָּא שֶׁלְּחָצוֹ הַקָּבָּ''ה לְפִנָּה דְּחוּקָה מֵהַגַּעְגּוּעִים שֶׁעוֹשֶׂה הוּא לַבּוֹרֵא בִּנְשִׂיאַת עֵינָיו לְבוֹרְאוֹ, דְּאִלּוּ לֹא הָיָה לְהַקָּבָּ''ה נַחַת מִנִּדְנוּדָיו שֶׁל זֶה הָיָה מְסַפֵּק לוֹ צְרָכָיו כְּדֵי שֶׁלֹּא לִשְׁמֹעַ קוֹלוֹ, וְכִדְמָצִינוּ בְּקִלְלַת הַנָּחָשׁ וְעָפָר תֹּאכַל כָּל יְמֵי חַיֶּיךָ וְזֹאת בִּשְׁבִיל שֶׁלֹּא תְּהֵא לוֹ סִבָּה לָשֵׂאת תְּפִלָּה לַמָּרוֹם מֵאִי הַחֵפֶץ לִשְׁמֹעַ קוֹלוֹ, אִם כֵּן סִימָן מֻבְהָק יֵשׁ בְּיַד הַמַּאֲמִין לִרְאוֹת הָכֵיצַד חָפֵץ ה' בּוֹ וּכְנֶאֱמַר ''וַה' חָפֵץ - דַּכְּאוֹ'' (ישעיה נג, י), וּמִזֶּה דָּרְשׁוּ חֲזַ''ל מִי שֶׁהַקָּבָּ''ה חָפֵץ בּוֹ מְדַכְּאוֹ בְּיִסּוּרִים, וּרְאֵה לְשׁוֹן חֲזַ''ל ''מְדַכְּאוֹ בְּיִסּוּרִים'', כְּלוֹמַר לֹא סְתָם יִסּוּרִים, אֶלָּא יִסּוּרִים הַמְדַכְּאִים אֶת הַנֶּפֶשׁ.

שֶׁהֲרֵי רוֹאִים אָנוּ הַרְבֵּה מְיֻסָּרִים בְּכָל מִינֵי יִסּוּרִים וְעִם כָּל זֶה לֹא מְבִיאִים אוֹתָם יִסּוּרֵיהֶם לִתְלוֹת עֵינֵיהֶם בְּהַקָּבָּ''ה, וְהַטַּעַם לְפִי שֶׁיֵּשׁ הֶבְדֵּל גָּדוֹל בֵּין יִסּוּרֵי הַגּוּף לְיִסּוּרֵי הַנֶּפֶשׁ, בְּיִסּוּרֵי הַגּוּף תּוֹלֶה הָאָדָם אֶת עַצְמוֹ בִּתְרוּפוֹת שׁוֹנוֹת וּבְרוֹפְאִים שׁוֹנִים שֶׁיֵּשׁ לָהֶם יֶדַע בְּחֹלִי הַגּוּף, אוּלָם בְּחֹלִי הַנֶּפֶשׁ שֶׁהַצְלָחָתָם שֶׁל הָרוֹפְאִים דַּלָּה מְאֹד, וּפְעָמִים רַבּוֹת שֶׁמְּקַלְקְלִים הַרְבֵּה יוֹתֵר מִמַּה שֶּׁמְּתַקְּנִים, כָּאן עוֹמֵד הָאָדָם בְּעֵינַיִם מוּרָמוֹת לַמָּרוֹם בִּלְבַד. וְזֶה ''מְדַכְּאוֹ בְּיִסּוּרִים'', לְפִי שֶׁחָפֵץ ה' בּוֹ וּמִתְעַנֵּג כִּבְיָכוֹל עַל תְּפִלּוֹתָיו, וְהַטְרָדוֹתָיו שֶׁל סוֹבֵל זֶה לְעֹנֶג הֵם אֵצֶל ה' וְאֵינוֹ מוֹאֵס בָּהֶם כְּלָל, לָכֵן מְאַלְּצוֹ לְמַצָּב שֶׁכָּזֶה, לִהְיוֹת בַּבֹּקֶר עֵינָיו לַמָּרוֹם שֶׁיַּעֲבֹר הַיּוֹם בְּהַצְלָחָה וּרְגִיעָה, וּבָעֶרֶב מוֹדֶה הוּא עַל הַבֹּקֶר וְצוֹוֵחַ עַל הַלַּיְלָה וְכֵן חוֹזֵר חָלִילָה, וְכֵן לִפְנֵי כָּל פְּרָט וּפְרָט שֶׁעוֹמֵד לַעֲשׂוֹת, מַקְדִּים תְּפִלָּה, שֶׁבְּעֶצֶם דָּבָר זֶה צָרִיךְ כָּל יְהוּדִי וִיהוּדִי בַּאֲשֶׁר הוּא לַעֲשׂוֹתוֹ אֶלָּא מִי וָמִי זוֹכֶה לְקַיֵּם זֹאת, וְאִלּוּ הוּא, אָמְנָם בְּעַל כָּרְחוֹ, אֲבָל עִם כָּל זֶה זוֹכֶה לִהְיוֹת מְקֻשָּׁר עִם הַבּוֹרֵא בְּכָל עֵת וּבְכָל רֶגַע, בְּהִסְתּוֹבְבוֹ בְּבֵיתוֹ בַּהֲלִיכָתוֹ בַּדֶּרֶךְ שְׂפָתָיו רוֹחֲשׁוֹת תְּפִלָּה וְלִבּוֹ לַה' יִצְעַק לְהוֹשִׁיעוֹ וּלְהַצִּילוֹ, הֲיֵשׁ רֶוַח גָּדוֹל מִזֶּה?!

~ ה. יִסּוּרֵי הַנֶּפֶשׁ - סִיּוּעַ לְתִקּוּן הַמִּדּוֹת וְהַתַּאֲווֹת

הָעוֹלָם מְהַתֵּל בִּבְנֵי אָדָם, אֲנָשִׁים רָצִים לְהַבְלֵי הָעוֹלָם מִתְגַּלְגְּלִים בְּחוֹבוֹת לִרְדֹּף וּלְהַשִּׂיג אֶת הָעֲרָכִים הַנִּפְסָדִים וְשׁוֹכְחִים אֶת הָעֲרָכִים הַיְקָרִים שֶׁהֵמָּה תּוֹרָה וּמִצְווֹת.

כַּמָּה קָשֶׁה לָאָדָם לְהִבָּדֵל מֵחָמְרִיּוּת עוֹלָם הַזֶּה וּלְהָבִין אֶת אַפְסִיּוּתָם וְלֹא לָתֵת לָהֶם כָּל עֶרֶךְ, הֲרֵי זוֹ מִלְחָמָה קָשָׁה לְכָל הַחַיִּים, אִם זֶה לְחִימָה עַל צְבִירַת הוֹן לֶאֱסֹף וְלֶאֱסֹף, עוֹד עֵסֶק וְעוֹד עֵסֶק, עוֹד שְׁעוֹת עֲבוֹדָה בִּשְׁבִיל לְהַרְוִיחַ יוֹתֵר וְכַדּוֹמֶה, וּבִפְרָט כְּשֶׁזֶּה מִסְתַּבֵּךְ עִם אִי יֹשֶׁר בְּמַשָּׂא וּמַתָּן, שֶׁאָז נִכְשָׁל הָאָדָם בְּגֶזֶל וְאוֹנָאָה עַל פִּי כָּל מִינֵי הֶתֵּרִים לְמִינֵיהֶם שֶׁמַּמְצִיא הוּא לְעַצְמוֹ, מִלְּבַד הַבִּטּוּל תּוֹרָה וּתְפִלָּה וּבִטּוּל יֶתֶר שְׁאָר מִצְווֹת חֲשׁוּבוֹת שֶׁיּוֹרְדוֹת מִקִּיּוּמָם מִסִּבַּת הָרְדִיפָה אַחַר הַמָּמוֹן שֶׁגּוֹרֵר קִנְאָה תַּאֲוָה וְחֶמְדָּה, רְדִיפַת הַלּוּקְסוּס וְהַמּוֹתָרוֹת שֶׁאֵין לָהֶם סוֹף.

וְאִם זֶה מִלְחָמָה אַחַר חָמְרִיּוּת הֲנָאוֹת הָעוֹלָם בְּטִיּוּלִים וּבִלּוּיִים רִבּוּי אֲכִילָה וּשְׁתִיָּה, שְׂחוֹק וְקַלּוּת רֹאשׁ הַמַּרְגִּילִים לַעֲרָיוֹת, פְּגַם הָעֵינַיִם וְלָשׁוֹן הָרַע, דְּבָרִים בְּטֵלִים לְלֹא כָּל נְקִיפַת מַצְפּוּן עַל הַזְּמַן שֶׁנִּשְׂרַף, מַה לְּהַאֲרִיךְ בִּדְבָרִים יְדוּעִים אֲשֶׁר כָּל אֶחָד יוֹדֵעַ מָרַת נַפְשׁוֹ וְלִקּוּיוֹ בְּהִתְדַּבְּקוּת בְּחָמְרִיּוּת הָעוֹלָם הַמַּסִּיחָה דַּעְתּוֹ מִתּוֹרָה וּתְפִלָּה וְכָל קִיּוּם הַמִּצְווֹת אֶצְלוֹ כְּמִצְוַת אֲנָשִׁים מְלֻמָּדָה.

וּכְמוֹ כֵן מִי נִצָּל מִמִּדּוֹת רָעוֹת כַּגַּאֲוָה וְגַסּוּת רוּחַ וְהִתְנַשְּׂאוּת עַל בְּנֵי הָאָדָם הַמִּתְבַּטֵּא בְּהַקְפָּדוֹת וְכַעַס עַל שְׁטֻיּוֹת וַהֲבָלִים, מִי מַצְלִיחַ לְהָבִין שֶׁהָעוֹלָם הַזֶּה עַל כָּל פְּרָטָיו אֵינוֹ שָׁוֶה לִכְעֹס וּלְהִתְרַגֵּז בִּשְׁבִילוֹ, כַּמָּה עָמָל דָּרוּשׁ לְאָדָם הָרוֹצֶה בְּטוֹבַת נַפְשׁוֹ כְּדֵי לְהִשְׁתַּלֵּם בְּמִדָּה אַחַת, וְכַיָּדוּעַ בְּשֵׁם הַגְּרָ''א שֶׁתַּכְלִית בִּיאַת הָאָדָם לָעוֹלָם הוּא עַל מְנָת לְתַקֵּן אֶת מִדּוֹתָיו, הַמִּדּוֹת אֵינָם עוֹזְבִים אֶת הָאָדָם עַד זִקְנָה וְשֵׂיבָה, עַד כְּנִיסָתוֹ לַקֶּבֶר מְסֻכָּן הָאָדָם לִפֹּל בְּגַאֲוָה וְכַעַס וּבְיֶתֶר מִדּוֹת רָעוֹת.

הַמִּתְיַסֵּר בְּנַפְשׁוֹ הֲרֵי הוּא כְּמִי שֶׁהִתְבַּגֵּר בְּשִׂכְלוֹ וְהִתְעַלָּה מֵעַל כָּל שְׁטוּתֵי וְהַבְלֵי הָעוֹלָם מִיָּד מֵבִין הוּא אֶת אַפְסִיּוּת עֶרְכֵי עוֹלָם הַזֶּה הֲכֵיצַד אֵין לָהֶם שׁוּם עֶרֶךְ, לֹא לַמָּמוֹן, לֹא לַאֲכִילָה וּשְׁתִיָּה, שְׂחוֹק וְקַלּוּת רֹאשׁ בִּכְלָל לֹא בַּמֻּשָּׂגִים שֶׁלּוֹ, כָּל קִנְאָתוֹ בְּמִי שֶׁיֵּשׁ לוֹ קְצָת יִשּׁוּב דַּעַת וְרָצוֹן בַּחַיִּים וְתוּ לֹא, אֵינוֹ חָפֵץ בְּשׁוּם דָּבָר אַחֵר מִלְּבַד קְצָת רְגִיעוּת וְשַׁלְוָה, מִתְפַּלֵּל הוּא עַל פִּתּוֹ הַחֲרֵבָה שֶׁיֹאכְלֶנָּה בְּתֵאָבוֹן וּבְשִׂמְחָה וְלֹא יוֹתֵר, אֵינוֹ מְצַפֶּה וְחוֹמֵד לְהַגִּיעַ לְשׁוּם מַעֲמָד בָּעוֹלָם הַזֶּה, וְהַכֹּל שְׁטוּת וְהֶבֶל בְּעֵינָיו, אִם כֵּן הַמַּאֲמִין מְנַצֵּל אֶת דִּכְאוֹנוֹ וְחֶרְדָתוֹ לָבוּז לְעִנְיְנֵי עוֹלָם הַזֶּה דָּבָר שֶׁקָּשֶׁה מִנְּשׂוֹא לְכָל אָדָם וְאֶצְלוֹ נִקְנֶה זֹאת בְּקַלּוּת, תּוֹפֵס הוּא סִפְרֵי מוּסָר וְרוֹאֶה אֶת עַצְמוֹ מַתְאִים מְאֹד לַמּוּסָרִים הַכְּתוּבִים שָׁם, אָמְנָם זֶה אֶצְלוֹ בָּא בִּכְפִיָּה שֶׁלֹּא מֵרְצוֹנוֹ, אוּלָם כַּמָּה מְאֻשָּׁר אָדָם זֶה בִּרְאוֹתוֹ אֶת עַצְמוֹ שָׁלֵם לְגַבֵּי הַרְבֵּה בְּנֵי אָדָם הַחֲסֵרִים, בָּרוּר שֶׁאֵין הוּא מַאֲשִׁים אוֹתָם עַל חֶסְרוֹנָם כְּמוֹ שֶׁאֵין הוּא מַצְדִּיק כָּבוֹד לְעַצְמוֹ עַל הֱיוֹתוֹ מֻשְׁלָם יוֹתֵר אַחַר שֶׁאֶצְלוֹ זֶהוּ מִצַּד הַהֶכְרֵחַ, אֲבָל עִם כָּל זֶה יֵשׁ לוֹ עַל מַה לִּרְאוֹת אֶת עַצְמוֹ מְאֻשָּׁר בְּכָךְ שֶׁאֵין הוּא לָקוּי בְּלִקּוּיֵיהֶם שֶׁל בְּנֵי אָדָם.

וְכַמָּה קַל לָאָדָם הַמַּאֲמִין הַזֶּה אַחַר שֶׁבָּז הוּא לְחָמְרִיּוּת הָעוֹלָם לְהַכִּיר בָּעֲרָכִים הָרוּחָנִיִּים שֶׁל כָּל מִצְוָה וּמִצְוָה, כָּל בְּרָכָה וּבְרָכָה, כָּל אָמֵן וְאָמֵן, כָּל קַדִּישׁ וְכָל קְדֻשָּׁה, כָּל צְדָקָה וְחֶסֶד, בִּהְיוֹתוֹ מְנֻתָּק מֵחַיֵּי הַחֹמֶר וְאֵין אֶצְלוֹ אֶת הַמְּחִיצָה הֶעָבָה שֶׁל הַחֹמֶר שֶׁהִיא הִיא הַגּוֹרֶמֶת לְנַתֵּק אֶת הָאָדָם מֵעֶרְכֵי עוֹלָם הַבָּא וְקִנְיָנָיו, אֶצְלוֹ הִיא אֵינָהּ קַיֶּמֶת.

וּכְמוֹ שֶׁגַּם בְּנוֹשֵׂא זֶה הִתְבַּטֵּא אֶצְלִי פַּעַם אַחַד הַסּוֹבְלִים מִדִּכָּאוֹן: ''קָשֶׁה לִי סִבְלִי מְאֹד, אוּלָם סִבְלִי מְסַיֵּעַ לִי בַּבְּחִירָה, וְאִם אֵצֶל אֲחֵרִים הַבְּחִירָה חָפְשִׁית וּמְתֻסְכָּלִים הֵמָּה בַּהַחְלָטָה, אֶצְלִי יֶשְׁנָהּ ''כְּפִיָּתִיוּת'' לִבְחֹר בַּטּוֹב וּבְתוֹר יְהוּדִי מַאֲמִין מְקַבֵּל אֲנִי זֹאת בְּשִׂמְחָה וְרוֹאֶה זֹאת כְּסִיּוּעַ מִן הַשָּׁמַיִם''.

כַּמָּה אֲמִתִּיִּים דְּבָרִים אֵלּוּ וְכַמָּה בְּכֹחָם לְהַוּוֹת מַרְגוֹעַ לַנֶּפֶשׁ הַמְיַחֵלָה.

~ ו. יִסּוּרֵי הַנֶּפֶשׁ - יִסּוּרִים הַמְמָרְקִים

גֹּדֶל הַתּוֹעֶלֶת שֶׁבְּתִקּוּן יִסּוּרֵי הַנֶּפֶשׁ לָעֲווֹנוֹת, שֶׁיִּסּוּרֵי הַנֶּפֶשׁ הֵמָּה בְּעֶצֶם תִּקּוּן שֹׁרֶשׁ מַמָּשׁ, לְתַקֵּן אֶת הֶעָווֹן מִשָּׁרְשׁוֹ וּמִפְּנִימִיּוּתוֹ וְהַטִּפּוּל אוֹ תִּקּוּן הָאָדָם נַעֲשֶׂה טִפּוּל שֹׁרֶשׁ וְלֹא חִיצוֹנִי בִּלְבַד, וּבִפְרָט בִּזְמַן זֶה שֶׁל עִקְבְתָא דִּמְשִׁיחָא, יֵשׁ לִרְאוֹת כָּל הַתְקָפָה שֶׁל טִרְדַּת מַחְשָׁבוֹת וְדִכָּאוֹן פַּחַד חֲרָדָה כְּיִסּוּרִים, וּכְמוֹ שֶׁכָּל אֶחָד מֵבִין שֶׁיִּסּוּרִים כִּשְׁבִירַת יָד אוֹ רֶגֶל אוֹ שְׁאָר יִסּוּרֵי גּוּף מְמָרְקִים עֲווֹנוֹתָיו שֶׁל אָדָם, וְכֵן יִסּוּרֵי הֶפְסֵד מָמוֹן, בִּזְיוֹנוֹת וְכַדּוֹמֶה הֵמָּה יִסּוּרִים הַמְכַפְּרִים, כֵּן בְּיֶתֶר שְׂאֵת וּפִי כַּמָּה וְכַמָּה יִסּוּרֵי נֶפֶשׁ שֶׁל פַּחַד חֲרָדָה דִּכָּאוֹן מְנַקִּים אֶת נִשְׁמַת הָאָדָם בְּיֶתֶר שְׂאֵת, וְלֹא כְּמוֹ שֶׁטּוֹעִים הַרְבֵּה בְּחָשְׁבָם שֶׁאֵין זֶה בִּכְלַל הַיִּסּוּרִים, וְרוֹאִים בְּעָיָה זוֹ שֶׁאֵינָהּ אֶלָּא תּוֹפָעַת לַחַץ כְּתוֹצָאָה מִמִּקְרֵי הַחַיִּים הַמְאַכְזְבִים, חָלִילָה, אֵין שׁוּם מִקְרֶה בָּעוֹלָם וְאִם נִקְלַעְתָּ לְמַצָּב שֶׁאַתָּה נָתוּן בּוֹ וְסוֹבֵל מִמֶּנּוּ אֵין תִּקּוּן נִפְלָא יוֹתֵר מִזֶּה, וְלָכֵן מַה שֶּׁעָלֶיךָ לְהִתְבּוֹנֵן כְּדֵי לְנַצֵּל אֶת יִסּוּרֶיךָ הוּא לְהַרְהֵר בִּתְשׁוּבָה וּבְכָל פַּעַם שֶׁהִנְּךָ נִתְקָף בְּיִסּוּרֵי נֶפֶשׁ לְהָבִין שֶׁכָּעֵת מִתְחוֹלֵל בְּקִרְבְּךָ נִקּוּי וּכְבִיסָה לְכִתְמֵי עֲווֹנוֹת הַנֶּפֶשׁ, וּבְסֵבֶל נוֹרָא זֶה הִנְּךָ מְתַקֵּן וּמְטַהֵר אֶת נִשְׁמָתְךָ, לָכֵן קַבֵּל זֹאת בִּרְגִיעָה וּבֶאֱמוּנָה, וּבִנְשִׂיאַת עֵינַיִם לַמָּרוֹם תְּרַחֵשׁ תְּפִלָּה בְּשִׂפְתוֹתֶיךָ שֶׁיִּהְיוּ יִסּוּרֶיךָ אֵלּוּ לְכַפָּרַת עֲווֹנוֹת וְכָאָמוּר בְּיִסּוּרֵי הַנֶּפֶשׁ נִתְקָן הָרַע מִשָּׁרְשׁוֹ עָמֹק עָמֹק, וּכְמוֹ שֶׁכּוֹתֵב הַחִידָ''א בְּאַחַת הַמְּקוֹמוֹת שֶׁבַּעֲבֵרָה שֶׁעוֹבֵר הָאָדָם נִפְעָל ב' פְּעֻלּוֹת, א' טֻמְאָה חִיצוֹנִית בְּאֵיבָרָיו, וְהַב' טֻמְאָה פְּנִימִית בְּנַפְשׁוֹ. וְאוֹתָהּ טֻמְאָה בַּפְּנִימִיּוּת שֶׁבְּנַפְשׁוֹ קָשֶׁה מְאֹד לְתַקְּנָהּ, וּבְיִסּוּרֵי הַנֶּפֶשׁ שֶׁהֵם יִסּוּרִים וּמַכּוֹת לִפְנִימִיּוּת הַנֶּפֶשׁ הֲרֵי שֶׁאָז נַעֲשֶׂה תִּקּוּן נִפְלָא לִפְנִימִיּוּת שֹׁרֶשׁ הַנֶּפֶשׁ לְזַכְּכָהּ מִטֻּמְאָתָהּ.

וְנִתְבּוֹנֵן עוֹד עַד כַּמָּה יִסּוּרִים אֵלּוּ מְתַקְּנִים בְּאֹפֶן נִפְלָא יוֹתֵר מִיִּסּוּרֵי הַגּוּף, שֶׁהֲרֵי הַגֵּיהִנּוֹם שֶׁהוּא יִסּוּרֵי נֶפֶשׁ הַחוֹטֵאת אֵינוֹ לַגּוּף וְלָעֲצָמוֹת הַיְבֵשׁוֹת שֶׁבַּקֶּבֶר אֶלָּא הֵמָּה יִסּוּרִים לְנֶפֶשׁ הָאָדָם, וְכַנּוֹדָע יִסּוּרֵי הַגֵּיהִנּוֹם קָשִׁים פִּי כַּמָּה וְכַמָּה מִכָּל יִסּוּרֵי עוֹלָם הַזֶּה, אִם כֵּן אָדָם שֶׁיִּתְיַסֵּר בְּנַפְשׁוֹ בָּעוֹלָם הַזֶּה בְּיִסּוּרֵי נֶפֶשׁ הֲרֵי שֶׁיִּסּוּרִין אֵלּוּ הֵמָּה מֵעֵין יִסּוּרֵי הַגֵּיהִנּוֹם.

בְּאַחַת הַשִּׂיחוֹת שֶׁלִּי עִם מְיֻסָּר אֶחָד בְּנַפְשׁוֹ אָמַר לִי: ''שֶׁאֲנָשִׁים שֶׁלֹּא מִתְיַסְּרִים בְּנַפְשָׁם אֵינָם מְבִינִים מַה זֶּה יִסּוּרֵי נֶפֶשׁ, וְהִסְבִּיר לִי שֶׁקְּרוֹבָיו וִידִידָיו לֹא פַּעַם כְּשֶׁבָּאוּ לְעוֹדְדוֹ וּלְחַזְּקוֹ אָמְרוּ לוֹ תֵּן תּוֹדָה לַה' שֶׁאַתָּה בָּרִיא וְאֵין לְךָ שׁוּם מַחֲלָה אֵיבָרֶיךָ שְׁלֵמִים אֵינְךָ נָכֶה, אֵינְךָ עִוֵּר אוֹ חֶרֶשׁ וְכַדּוֹמֶה, וְאֵינָם מְבִינִים שֶׁהָיִיתִי מוּכָן לִסְבֹּל הַכֹּל רַק לֹא אֶת יִסּוּרֵי הַנֶּפֶשׁ, וַאֲנִי אָכֵן ''נְכֵה רוּחַ'' שֶׁהוּא קָשֶׁה הַרְבֵּה מִ''נְּכֵה רֶגֶל''.

וְהוּא כָּאָמוּר שֶׁיִּסּוּרֵי עוֹלָם הַבָּא קָשִׁים לְנֶפֶשׁ הָאָדָם לְאֵין שִׁעוּר בְּיַחַס לְיִסּוּרֵי עוֹלָם הַזֶּה, וּכְמוֹ שֶׁהָעֳנָגִים לָעוֹלָם הַבָּא אֵין לָהֶם יַחַס לְעָנְגֵי עוֹלָם הַזֶּה כֵּן הוּא בָּעֳנָשִׁים, וּכְמוֹ כֵן אֵין שׁוּם יַחַס בֵּין יִסּוּרֵי הַגּוּף לְיִסּוּרֵי הַנֶּפֶשׁ בָּעוֹלָם הַזֶּה עַצְמוֹ, שֶׁיִּסּוּרֵי הַנֶּפֶשׁ הֵמָּה מֵעֵין יִסּוּרֵי הַגֵּיהִנּוֹם לַנֶּפֶשׁ הַחוֹטֵאת.

וְזֶהוּ תִּקּוּן הַזָּרִיז בְּיוֹתֵר שֶׁנַּעֲשֶׂה הַיּוֹם, וּרְאֵה בְּסִפְרִי ''יְשׁוּעַת יִשְׂרָאֵל'' פֶּרֶק ח' דְּבָרִים נִפְלָאִים הֲכֵיצַד בָּחַר לוֹ הַקָּבָּ''ה בַּדּוֹר הָאַחֲרוֹן - דּוֹר הַמְסַיֵּם - דַּוְקָא בְּמַכּוֹת מִסּוּג זֶה שֶׁנֶּחְשָׁבִים לְפֵרָעוֹן בִּמְזֻמָּן, אַחַר שֶׁאֵין זְמַן לִפְרֹעַ הַיּוֹם לַחֲטָאִים בְּהַקָּפָה, הָעוֹלָם טֶרֶם סְגִירַת חֶשְׁבּוֹן, הִגִּיעַ זְמַן תִּקּוּן עוֹלָם בְּמַלְכוּת שַׁדַּי, וְהַפֵּרָעוֹן נַעֲשֶׂה בִּמְזֻמָּן וְזָרִיז, וְלָכֵן עָנְשֵׁי הַנֶּפֶשׁ הַיּוֹם רַבִּים וְקָשִׁים כִּי הֵמָּה הַמְמָרְקִים בִּמְעַט זְמַן כְּמוֹ יִסּוּרֵי הַגּוּף שֶׁל זְמַן רַב. וְאֵלּוּ הֵמָּה יִסּוּרִים מְתֻמְצָתִים וְאֵיכוּתִיִּים בְּרִכּוּז גָּבוֹהַּ שֶׁמְּעַט מֵהֶם שָׁקוּל כְּנֶגֶד הַמְרֻבֶּה וּלְמַהֵר תִּקּוּנָם שֶׁל יִשְׂרָאֵל כְּתַחֲלִיף לְעָנְשֵׁי הַגֵּיהִנּוֹם וְהַגִּלְגּוּלִים וְיֶתֶר יִסּוּרֵי הַנֶּפֶשׁ לְמִינֵיהֶם, שֶׁלֹּא נוֹתַר זְמַן יוֹתֵר לְהַקִּיף וְלִמְשֹׁךְ בְּיִסּוּרִים אֵלּוּ, (יסוד הדברים מה''חפץ חיים'').

~ ז. תְּרוּפַת הַהִתְבַּטְּלוּת לְיִסּוּרֵי הַנֶּפֶשׁ

הַגּוֹרֵם הָעִקָּרִי לְהַגְבִּיר אֶת סֵבֶל יִסּוּרֵי הַנֶּפֶשׁ הוּא חֹסֶר הַשְׁלָמָה עִם הַמַּצָּב, וּבְעֶצֶם סִבָּה זוֹ הִיא סִבָּה לְהַגְבָּרַת הַסֵּבֶל בְּכָל מִגְוַן יִסּוּרֵי הַחַיִּים וְיוֹתֵר מֵעֶצֶם הַיִּסּוּרִים עַצְמָם סוֹבֵל הָאָדָם מֵהִתְמָרְדוּתוֹ לְקַבְּלָם. יְכוֹלִים לִהְיוֹת ב' בְּנֵי אָדָם שֶׁפַּרְנָסָתָם בְּצִמְצוּם, אֶחָד חַיָּיו חַיֵּי גַּן עֵדֶן וְהַשֵּׁנִי חַי בְּגֵיהִנּוֹם בָּעוֹלָם הַזֶּה, הַתָּמִים - הַמַּשְׁלִים עִם מַצָּבוֹ וְשָׂמֵחַ בְּחֶלְקוֹ וְרוֹאֶה אֶת הַטּוֹב שֶׁבְּמַצָּבוֹ וּמִסְתַּפֵּק בְּמוּעָט הִנּוֹ הַמְאֻשָּׁר בְּיוֹתֵר, וְאִלּוּ הֶחָכָם בְּעֵינָיו - הַמִּתְמָרֵד וְאֵינוֹ מַשְׁלִים עִם מַצָּבוֹ וְכָל יָמָיו טְרוּנְיָא וְקִנְטוּר, חֲסַר סִפּוּק, קִנְאָה וְתַחֲרוּת, חַיָּיו חַיֵּי גֵּיהִנּוֹם כְּבָר בָּעוֹלָם הַזֶּה וְזֶה רַק הַקֶּרֶן מִלְּבַד הַפֵּרוֹת...

וּבְעֶצֶם פָּשׁוּט שֶׁאִי אֶפְשָׁר לִהְיוֹת סְתָם תָּמִים וּלְהִתְבַּטֵּל לַמַּצָּב הַקָּשֶׁה בּוֹ הָאָדָם נָתוּן, כִּי זוֹ טִפְּשׁוּת, אַחַר שֶׁטֶּבַע הָאָדָם לִרְצוֹת לְקַנֹּאת, אִם כֵּן לֹא לְהַרְגִּישׁ הַרְגָּשַׁת נְחִיתוּת בְּמַצָּבוֹ הַיָּרוּד שֶׁל הָאָדָם זֶה דָּבָר שֶׁלֹּא נִתָּן.

אוּלָם אָנוּ הַמַּאֲמִינִים יֵשׁ לָנוּ סִבָּה גְּדוֹלָה שֶׁלֹּא לְהַרְגִּישׁ נְחִיתוּת בְּמַצָּבֵנוּ וְלוּ הַיָּרוּד בְּיוֹתֵר, וְהוּא הִתְבַּטְּלוּת לִרְצוֹן ה'.

הַמַּאֲמִין הַשָּׁלֵם יוֹדֵעַ שֶׁהַשְׁגָּחָתוֹ הַפְּרָטִית שֶׁל הַקָּבָּ''ה הִיא עַל כָּל מַכָּה קְטַנָּה, וּכְמוּבָא בַּגְּמָרָא שֶׁאֵין אָדָם נוֹקֵף אֶצְבָּעוֹ מִלְּמַטָּה אֶלָּא אִם כֵּן גּוֹזְרִים עָלָיו מִלְּמַעְלָה, וְאִם כֵּן עַל מַכָּה קְטַנָּה כִּנְקִיפַת אֶצְבַּע יֵשׁ צֹרֶךְ בְּדִיּוּן שָׁמַיִם בִּשְׁמִיעַת סַנֵּגוֹר וְקַטֵּגוֹר שֶׁל בֵּית דִּין שֶׁל מַעְלָה, יֶשְׁנוֹ צֹרֶךְ בִּגְזַר דִּין סוֹפִי לַחְרֹץ דִּינוֹ שֶׁל הַנֶּאֱשָׁם, וְכָל זֶה עֲבוּר מַכָּה קְטַנָּה בָּאֶצְבַּע, וְכֵן עַל הֶפְסֵד מָמוֹן כָּל שֶׁהוּא, וְכֵן עַל טִרְחָא כְּמִי שֶׁנִּתְכַּוֵּן לְהוֹצִיא 3 פְּרוּטוֹת מִכִּיסוֹ וְיָצְאוּ 2 מֵהֶם וְצָרִיךְ לִטְרֹחַ לְהוֹצִיא שׁוּב אֶת הַשְּׁלִישִׁית. וְכֵן מִי שֶׁנֶּהֱפַךְ חֲלוּקוֹ וְצָרִיךְ שׁוּב לְפָשְׁטוֹ וּלְהָפְכוֹ.

עַל אַחַת כַּמָּה וְכַמָּה יִסּוּרִים קָשִׁים מֵאֵלּוּ כִּשְׁבִירַת יָד אוֹ רֶגֶל חַס וְחָלִילָה, אוֹ חֹלִי בָּאֵיבָרִים הַפְּנִימִיִּים שֶׁל הָאָדָם שֶׁלֹּא נַעֲשָׂה זֹאת בְּמִקְרֶה אֶלָּא בְּהַשְׁגָּחָה עֶלְיוֹנָה עַל כָּל פְּרָט וּפְרָט עַד כַּמָּה וּמָתַי.

עַל אַחַת כַּמָּה וְכַמָּה יִסּוּרֵי נֶפֶשׁ שֶׁל הָאָדָם שֶׁקָּשִׁים הֵמָּה מִכֹּל, שֶׁאֵין הֵם בְּמִקְרֶה חָלִילָה, וְהַכֹּל תַּחַת הַשְׁגָּחָתוֹ הָרַחְמָנִית וְהָאֲבָהִית שֶׁל הַקָּבָּ''ה, עַד כַּמָּה תֻּתְקַף בְּיִסּוּרֵי נֶפֶשׁ, עַד כַּמָּה יְהֵא עָצְמַת הַחֲרָדָה, עָצְמַת הַדִּכָּאוֹן וְהַפַּחַד, הַכֹּל מֻשְׁגָּח בְּהַשְׁגָּחָה עֶלְיוֹנָה.

וּמִי כְּמוֹ הַסּוֹבְלִים בְּפֹעַל מִיִּסּוּרֵי נֶפֶשׁ יוֹדְעִים לְסַפֵּר גֹּדֶל הַשְׁגָּחָתוֹ שֶׁל הַקָּבָּ''ה עֲלֵיהֶם, מִכֻּלָּם אֲנִי שׁוֹמֵעַ (כַּוָּנָתִי לַמַּאֲמִינִים שֶׁבָּהֶם) שֶׁרוֹאִים הַשְׁגָּחָה עֶלְיוֹנָה, פְּעָמִים שֶׁמְּתוּחִים וְדוֹאֲגִים הֵמָּה מְאֹד מֵאֵרוּעַ מְסֻיָּם כֵּיצַד יִהְיֶה וְכֵיצַד יַעֲבֹר בְּשָׁלוֹם, וְהִנֵּה רוֹאִים יְשׁוּעָה וְהַכֹּל עוֹבֵר עַל הַצַּד הַטּוֹב, וְלִפְעָמִים נִתְקָפִים הֵמָּה בְּיִסּוּרֵיהֶם וְחוֹשְׁבִים שֶׁזֶּהוּ דַּי אֵינָם יְכוֹלִים לִסְבֹּל יוֹתֵר וְטוֹב מוֹתָם מֵחַיֵּיהֶם וְהִנֵּה מִשְׁתַּחְרֵר הַלַּחַץ וְחוֹזְרִים הֵם לְאֵיתָנָם.

וּכְמוֹ שֶׁהִתְבַּטֵּא לְפָנַי אֶחָד מֵהַסּוֹבְלִים מִסֵּבֶל זֶה:

''הַנִּסִּים שֶׁל הַשְׁגָּחָה פְּרָטִית שֶׁאֲנִי רוֹאֶה בְּסִבְלִי כָּל כָּךְ רַבִּים עַד שֶׁנֶּהֶפְכוּ לִי לְטֶבַע, וְיָכֹל אֲנִי לַחֲזוֹת מֵרֹאשׁ אֶת הַנֵּס שֶׁאָכֵן יְאָרַע''. לָכֵן בִּקְרוֹב עָלֶיךָ מְרֵעִים לְהָרַע לְךָ בְּתַקִּיפוּת דִּכָּאוֹן מָרָה שְׁחוֹרָה עִצָּבוֹן חֲרָדָה, שְׁכַב בִּמְנוּחָה וְהַרְגַּע אֶת עַצְמְךָ וְהִתְבַּטֵּל לִרְצוֹן ה', וְדַע נֶאֱמָנָה כִּי הַקָּבָּ''ה נִמְצָא מֵאַחֲרֵי כָּל תְּקִיפָה וּתְקִיפָה, וְיָדוֹ הָרַחְמָנִית וְהָאוֹהֶבֶת מַשְׁגַּחַת עָלֶיךָ בְּהַשְׁגָּחָה פְּרָטִית וְאֵינְךָ נָתוּן לְמִקְרֶה חָלִילָה, וְתֵדַע כְּמוֹ כֵן שֶׁבְּשָׁעָה זוֹ נִשְׁמָתְךָ עוֹבֶרֶת סְחִיטָה, וְזֶה עַתָּה לוֹחֲצִים עַל כַּפְתּוֹר הַסְּחִיטָה לְכַבֵּס אֶת כְּתָמֶיהָ, וְכָךְ הַרְפֵּה אֵבָרֶיךָ לִכְבוֹד קוֹנְךָ עַד יַעֲבֹר זַעַם.

וְדַע, שֶׁזּוֹ סְגֻלָּה גְּדוֹלָה וְנִפְלָאָה מֵרַבֵּנוּ חַיִּים מִוּוֹלָאזִ'ין זצ''ל וּבְדֶרֶךְ זוֹ הָלְכוּ כָּל גְּדוֹלֵי עוֹלָם, וּמְקוֹר הַדְּבָרִים מֵהָרַמְבַּ''ם בְּסִפְרוֹ מוֹרֶה נְבוֹכִים, לְסַלֵּק כָּל דִּינִים וְהִשְׁתַּלְּטוּת כֹּחוֹת זָרִים מֵעַל הָאָדָם הוּא בְּאִם הוּא מְקַשֵּׁר מַחְשַׁבְתּוֹ לְעִלַּת הָעִלּוֹת, וּמִתְרַכֵּז בָּאֱמוּנָה שֶׁאֵין עוֹד מִלְבַדּוֹ, וְאֵין שׁוּם מְצִיאוּת בָּעוֹלָם לְשׁוּם כֹּחַ מִצַּד עַצְמוֹ, וְרַק הַקָּבָּ''ה מַפְעִיל אֶת כָּל הַכֹּחוֹת כֻּלָּם, וְכֻלָּם נְתוּנִים לִגְזֵרוֹתָיו, בְּכָךְ כְּמוֹ כֵן זוֹכֶה הוּא שֶׁיִּתְפָּרְדוּ מֵעָלָיו כָּל פּוֹעֲלֵי אָוֶן וְלֹא יוּכְלוּ לְהָרַע לְךָ, וְרַק הַשְׁגָּחַת ה' תְּהֵא לְטוֹבָה עָלֶיךָ.

וּבִסְגֻלָּה זוֹ יֵשׁ בְּכֹחָהּ לְסַלֵּק אֶת כָּל הַדִּינִים וְכֹחוֹת הַטֻּמְאָה מֵהָאָדָם וַאֲפִלּוּ אֶת הָרוּחוֹת הָרָעוֹת בְּכִשּׁוּפִים וְהַקְּשָׁרִים לְמִינֵיהֶם יוֹתֵר מִכָּל סְגֻלָּה אַחֶרֶת, וְכַמַּעֲשֶׂה בַּגְּמָרָא בְּרַבִּי חֲנִינָא בֶּן דּוֹסָא וְאוֹתָהּ מְכַשֵּׁפָה שֶׁרָצְתָה לְהַזִּיקוֹ לִטֹּל עָפָר מִתַּחַת רַגְלָיו עַל מְנַת לְהַזִּיקוֹ, וְאָמַר לָהּ: טְלִי עָפָר כִּרְצוֹנֵךְ - אֵין עוֹד מִלְבַדּוֹ כְּתִיב. וְהַיְנוּ כַּנַּ''ל, אָמַר לָהּ עֲשִׂי מַה שֶּׁתִּרְצִי וְלֹא תּוּכְלִי עֲשׂוֹת כְּלוּם אַחַר שֶׁאֲנִי חָזָק בֶּאֱמוּנַת אֵין עוֹד מִלְבַדּוֹ.

וּבָדוּק וּמְנֻסֶּה מֵרַבִּים הַסּוֹבְלִים מִיִּסּוּרֵי נֶפֶשׁ שֶׁהִשְׁתַּמְּשׁוּ בְּעֵצָה זוֹ וְנוֹשְׁעוּ לְפָחוֹת לִזְמַן מְסֻיָּם עַד יַעֲבֹר זַעַם, וּבְכָךְ הִנְּךָ מְחַשֵּׁל אֶת עַצְמְךָ בֶּאֱמוּנָה, מְהַדֵּק אֶת הַקְּשָׁרִים עִם בּוֹרַאֲךְ וְרוֹאֶה נִסֵּי הַשְׁגָּחָתוֹ עַל בְּשָׂרְךָ, וּבָזֶה בָּאִים תַּכְלִית מַטְּרַת יִסּוּרֶיךָ עַל מְקוֹמָם, וְיֵשׁ קוֹנֶה עוֹלָמוֹ בְּחָכְמָתוֹ.

וְרָאִיתִי בַּסֵּפֶר הַיָּקָר ''לִקּוּטֵי אֲמָרִים'' סִבַּת תּוֹעֶלֶת הָאֱמוּנָה לְחֹלִי הַנֶּפֶשׁ, לְפִי שֶׁחֹלִי הַנֶּפֶשׁ הִנּוֹ לְמַטָּה מִן הַשֵּׂכֶל שֶׁהֲרֵי2 אֵין בּוֹ מִן הַשֵּׂכֶל, וְלָצֵאת עִם הַשֵּׂכֶל נֶגֶד מַה שֶּׁלְּמַטָּה מִן הַשֵּׂכֶל זֶה אִי אֶפְשָׁר, לְפִי שֶׁחֹסֶר הַשֵּׂכֶל אֵינוֹ סוֹבֵל אֶת הַשֵּׂכֶל, וּבְכֵן צָרִיךְ לָבוֹא לִלְמַטָּה מִן הַשֵּׂכֶל לֹא עִם שֵׂכֶל, אֶלָּא עִם לְמַעְלָה מִן הַשֵּׂכֶל שֶׁגַּם הוּא אֵינוֹ שֵׂכֶל וְרַק הוּא בִּלְבַד יָכוֹל לְנַצֵּחַ אֶת הַלְּמַטָּה מִן הַשֵּׂכֶל לְפִי שֶׁשְּׁנֵיהֶם אֵינָם שֵׂכֶל, וּמַהוּ לְמַעְלָה מִן הַשֵּׂכֶל - אֱמוּנָה, אֱמוּנָה הִיא לְמַעְלָה מִן הַשֵּׂכֶל, וְעִמָּהּ בִּלְבַד אֶפְשָׁר לְהַשְׁקִיט אֶת הַטִּפְּשׁוּת שֶׁהִיא לְמַטָּה מִן הַשֵּׂכֶל.

~ ח. ''חָכָם רָאָה רָעָה וְנִמְלַט וּכְסִיל מִתְעַבֵּר וּבוֹטֵחַ'' (משלי יד, טז)

הֶחָכָם כְּשֶׁרוֹאֶה שֶׁרָעָה עֲלוּלָה לָבוֹא עָלָיו נִמְלָט וּמַקְדִּים לִבְרֹחַ קֹדֶם בּוֹאָהּ, וְהַכְּסִיל עִם עֲבֵרוֹתָיו וְטִפְּשׁוּתוֹ בּוֹטֵחַ בְּעַצְמוֹ וְנִכְנָס בְּתוֹךְ הָרָעָה מִתּוֹךְ אֹמֶץ טִפְּשִׁי.

טִרְדוֹת וְהַתְקָפוֹת בְּעָיוֹת הַנֶּפֶשׁ רַבִּים וּמְגֻוָּנִים הֵם, הַפִּלְפּוּל שֶׁיֵּשׁ לָדוּן בְּמַהֲלָךְ כָּל גָּוֶן וְגָוֶן שָׁל בְּעָיַת נֶפֶשׁ הוּא מֻרְכָּב וּמְסֻבָּךְ, וְאֵיךְ אָמַר לִי פַּעַם אֶחָד מֵהַמֻּטְרָדִים בְּנַפְשׁוֹ:''לוּ הָיִיתִי כּוֹתֵב אֶת הַמַּשָּׂא וּמַתָּן שֶׁהָיָה לִי בְּמַהֲלַךְ הַפְּסִיכוֹלוֹגְיָה שֶׁלִּי עִם עַצְמִי בְּדֶרֶךְ שְׁאֵלָה וּתְשׁוּבָה, הָיִיתִי מוֹצִיא עַשְׂרוֹת כְּרָכִים עֲבֵי כֶּרֶס שֶׁל שׁוּ''ת''.

כַּמָּה יָכְלוּ סוֹבְלֵי בְּעָיוֹת הַנֶּפֶשׁ לַחְשֹׂךְ וּלְהַקְטִין אֶת סִבְלָם לוּ הָיוּ אוֹחֲזִים בְּמִדַּת הַתְּמִימוּת מִבְּלִי לָשֵׂאת וְלָתֵת בִּשְׁאֵלוֹת וּתְשׁוּבוֹת עִם הַמַּחְשָׁבוֹת הַמַּטְרִידוֹת, אוּלַי אֲנִי סוֹבֵל מִזֶּה?! וְאִם לֹא, כִּי לֹא יִתָּכֵן שֶׁאֲנִי סוֹבֵל מִמַּה שֶּׁחָשַׁבְתִּי אֲזַי אוּלַי אֲנִי סוֹבֵל מִמַּה שֶּׁהוּא אַחֵר וְכַדּוֹמֶה, הַקֻּשְׁיוֹת וְהַתֵּרוּצִים הִנָּם הַמְּבוּכָה הַחֲמוּרָה בְּיוֹתֵר שֶׁסּוֹחֶבֶת אֶת הַסּוֹבְלִים לְמַעְגַּל הַסֵּבֶל בְּיֶתֶר שְׂאֵת, וְהֵמָּה בְּפִקְּחוּתָם חוֹשְׁבִים שֶׁאִם יְתָרְצוּ אֶת הַקֻּשְׁיָא הַמַּטְרִידָה אוֹ יָסִירוּ אֶת הַפַּחַד וְהַחֲרָדָה הַתּוֹקֶפֶת בְּאֵיזֶה מַעֲנֵה תְּשׁוּבָה יֵחָלְצוּ מִצָּרָתָם, וְזוֹ טָעוּת, הַיֵּצֶר מְגַלְגֵּל אוֹתָם וְגוֹרֵר אוֹתָם לִמְעַרְבֹּלֶת שֶׁל בִּלְבּוּל וּלְמַעֲרֶכֶת שְׁלֵמָה שֶׁל קֻשְׁיוֹת, תֵּרוּצָם בְּנוֹשֵׂא הַבִּלְבּוּל שֶׁלָּהֶם אֵינוֹ אֶלָּא פִּתּוּי - כְּאִלּוּ וְהִנֵּה גִּלּוּ אֶת מְקוֹר הַבְּעָיָה, וְזֹאת כְּדֵי לִסְחֹב אוֹתָם שׁוּב לִמְדוּרַת הַטֵּרוּף, וּלְהַמְשִׁיךְ אִתָּם אֶת הַמִּשְׂחָק הַמַּטְרִיד, כִּי לֹא חָסֵר לוֹ אַחַר כָּךְ פְּרָכוֹת לִפְרֹק אֶת הַגִּלּוּי וְהַמִּמְצָא שֶׁגִּלּוּ, אֲבָל כִּבְיָכוֹל נוֹתֵן הוּא לָהֶם אֶפְשָׁרוּת הַרְגָּעָה וְהַכֹּל בְּמַטָּרָה כְּדֵי לְסָחֲפָם שׁוּב לְמַהֲלַךְ וִכּוּחַ סוֹעֵר וְשׁוֹטֵף שֶׁיְּעַרְבֵּב אֶת מֹחָם לְגַמְרֵי.

וּבְכֵן הָעֵצָה שֶׁנּוֹתֵן שְׁלֹמֹה הַמֶּלֶךְ הֶחָכָם בֶּאֱמֶת מִכָּל הָאָדָם לָאִישׁ הֶחָכָם שֶׁכְּשֶׁרוֹאֶה רָעָה - נִמְלָט.

הֶחָכָם מַחְלִיט זֶהוּ אֵין אֲנִי דָּן וּמְפַלְפֵּל בִּבְעָיָתִי בֵּין אִם אֲנִי מוֹצֵא תְּשׁוּבָה הַמַּרְגִּיעָה אוֹ לֹא, אֵין אֲנִי נִגְרָר לְוִכּוּחַ עִם עַצְמִי, מַשְׁלִיךְ אֲנִי עַצְמִי עַל בּוֹרְאִי וְעוֹשֶׂה אֶת מַה שֶּׁאֲנִי צָרִיךְ לַעֲשׂוֹת מִבְּלִי לָדוּן וּלְפַלְפֵּל בִּשְׁאֵלוֹת שֶׁל מַה יֵּשׁ לִי? מַה מְּקוֹר תְּחוּשָׁה זוֹ? עַל אֵיזֶה חֹלִי הִיא מַצְבִּיעָה? לָמָּה אֶתְמוֹל הִרְגַּשְׁתִּי כָּךְ וְהַיּוֹם אַחֶרֶת? וְכוּ' וְכוּ' לְאֵין סְפֹר שו''ת.

וְאִלּוּ הַכְּסִיל בּוֹטֵחַ בְּעַצְמוֹ, וְאַף שֶׁרוֹאֶה שֶׁהִתְאַכְזֵב וְנָפַל, וְעַד שֶׁהָיָה נִדְמֶה לוֹ שֶׁנִּרְגַּע שׁוּב נִטְרְפָה עָלָיו דַּעְתּוֹ בְּפִרְכָה שֶׁפֵּרְכָה לוֹ אֶת מַרְגּוֹעוֹ, אֵינוֹ אוֹמֵר חֲדַל, אֶלָּא שָׁב שֵׁנִית לְמַעֲרֶכֶת הַמְּבוּכָה הַמְּבִיכָה אוֹתוֹ יוֹתֵר מִמַּה שֶּׁהָיָה קֹדֶם, וְשׁוּב מְנַסֶּה לְתָרֵץ וּלְהַקְשׁוֹת וְאֵינוֹ אוֹמֵר דַּי. לָכֵן הָעֵצָה הַיְעוּצָה הִיא לְהַסִּיחַ אֶת הַדַּעַת מִפִּלְפּוּל הַשְּׁטֻיּוֹת, לִדְחֹס מַחְשָׁבוֹת חִיּוּבִיּוֹת שֶׁל תּוֹרָה וְחָכְמָה וּכְמוֹ שֶׁיִּתְבָּאֵר בַּקֶּטַע הַבָּא, וּבְכָךְ מִמֵּילָא לֹא יִמְצְאוּ מַחְשָׁבוֹת שֶׁל שְׁטוּת מָקוֹם בְּמֹחוֹ.

~ ט. תּוֹרָה - מְיַשֶּׁבֶת דַּעְתּוֹ שֶׁל אָדָם

בְּקֶטַע זֶה אֵין לִי יוֹתֵר טוֹב מֵאֲשֶׁר לְהָבִיא מִכְתָּב כְּמַתְכָּנְתּוֹ מִסּוֹבֵל שֶׁסָּבַל רַב מְאֹד מֵחֲרָדוֹת וְדִכְאוֹנוֹת עֲמֻקּוֹת וְאֶפְשָׁר לוֹמַר שֶׁיָּצָא מֵהֶם לְגַמְרֵי וּבִמְיֻחָד בְּאֶמְצָעוּת הַתּוֹרָה:

אֶפְשָׁר לוֹמַר בְּהֶחְלֵט שֶׁמִּבְּלִי הַתּוֹרָה לְעוֹלָם לֹא הָיִיתִי נֶחְלָץ מִמַּצָּבִי, לָמַדְתִּי תּוֹרָה בְּכֹחַ וּבְעַקְשָׁנוּת, עַל אַף שֶׁמַּצָּבִי לֹא אִפְשֵׁר לִי לְהִתְרַכֵּז בַּתּוֹרָה, אוּלָם מַמָּשׁ בְּכֹחַ וּמִתּוֹךְ בִּלְבּוּל וְטֵרוּף אָחַזְתִּי סֵפֶר וַאֲפִלּוּ גְּמָרָא וְלָמַדְתִּי עִם חַבְרוּתָא, וְאַף שֶׁהָיִיתִי מִתְיַסֵּר בְּתוֹכִי מְאֹד מִתּוֹךְ הַטִּרְדָּה וְהַבִּלְבּוּל הַחֲרָדוֹת הַדִּכְאוֹנוֹת וּרְדִיפַת מַחְשָׁבוֹת טוֹרְדוֹת, פְּחָדִים וְכַדּוֹמֶה, עִם כָּל זֶה הֵבַנְתִּי וְהֶאֱמַנְתִּי שֶׁמִּבְּלִי תּוֹרָה אֲנִי אָבוּד לְגַמְרֵי. בִּשְׁעוֹת הַהַרְפָּיָה שֶׁבֵּין רוּחַ שְׁטוּת זוֹ לְרוּחַ שְׁטוּת אַחֶרֶת הָיִיתִי שׁוֹקֵד יוֹתֵר עַל לִמּוּדַי דָּבָר שֶׁהֵבִיא לִי סִפּוּק עָצוּם וְרַב, עוֹד דַּף גְּמָרָא לָמַדְתִּי הַיּוֹם, עוֹד פֶּרֶק מִשְׁנָה בְּעִיּוּן, הֲלָכוֹת, מוּסָר וְכַדּוֹמֶה, כָּל הַלִּמּוּדִים הָאֵלּוּ נָתְנוּ בִּי כֹּחַ לִרְצוֹת לִחְיוֹת עַל אַף הַכֹּל, הֵסֵבּוּ לִי קְצָת עֹנֶג בַּחַיִּים הַשְּׁחֹרִים לִסְחֹב עוֹד יוֹם וְעוֹד יוֹם, וְכַמּוּבָן שֶׁגַּם סְגֻלַּת כֹּחַ הַתּוֹרָה עָשְׂתָה אֶת שֶׁלָּהּ, וְכַנֶּאֱמָר: ''פִּקּוּדֵי ה' יְשָׁרִים מְשַׂמְּחֵי לֵב'', כָּךְ שֶׁבֵּין מוּעָקָה לְמוּעָקָה הָיוּ נִדְחָפִים לְתוֹכִי כַּמָּה שַׁבְרִירִים שֶׁל שִׂמְחָה שֶׁנָּתְנוּ לִי אֶת כֹּחַ הַהֶמְשֵׁכִיּוּת לַקִּיּוּם, וְגַם נָפְחוּ בִּי תִּקְוָה לְהַחְלָמָה מִתּוֹךְ אֱמוּנָה בְּדִבְרֵי רַבּוֹתֵינוּ: ''אִם רָאִיתָ שֶׁיִּסּוּרִים מְמַשְׁמְשִׁים וּבָאִים עָלֶיךָ רוּץ לְחַדְרֵי תּוֹרָה וְהֵם מִסְתַּלְּקִים מִמְּךָ'' שֶׁנֶּאֱמַר ''וּבְנֵי רֶשֶׁף יַגְבִּיהוּ עוּף''.

וּכְמוֹ כֵן הָלַכְתִּי הַרְבֵּה לְשִׁעוּרֵי תּוֹרָה בַּהֲלָכָה וּבְאַגָּדָה, וְנִזְהַרְתִּי בַּעֲנִיַּת אָמֵן יְהֵא שְׁמֵיהּ רַבָּא הַמְבַטֵּל גְּזֵרוֹת וּבִפְרָט לְאַחַר דְּרָשַׁת הֶחָכָם בִּמְיֻחָד בְּאַגָּדָה שֶׁהָעוֹלָם עוֹמֵד עַל קַדִּישׁ זֶה כְּדִבְרֵי חֲזַ''ל.

כִּי הָיָה לִי בָּרוּר, סְתָם לְהַסִּיחַ אֶת הַדַּעַת מִמַּחְשְׁבוֹת הַטּוֹרְדוֹת בְּדִכָּאוֹן וַחֲרָדָה וְעַצְבוּת הֲרֵי שֶׁזֶּה בִּלְתִּי אֶפְשָׁרִי, כִּי אָדָם צָרִיךְ לַחְשֹׁב מַשֶּׁהוּ, וְאֵין בְּאֶפְשָׁרוּת הָאָדָם לְהַסִּיחַ דַּעְתּוֹ מִמַּחְשָׁבָה פְּלוֹנִית אִם לֹא שֶׁהוּא דּוֹחֵס לְעַצְמוֹ מַחְשָׁבָה אַחֶרֶת בִּמְקוֹמָהּ. וְלָכֵן כַּמָּה פָּשׁוּט לְאֵלֶּה שֶׁחוֹשְׁבִים לְהֵחָלֵץ מִמְּצוּקַת נֶפֶשׁ הַמַּטְרִידָה אֶת מְנוּחָתָם עַל יְדֵי שֵׁנָה מְרֻבָּה, אוֹ אֲכִילָה אוֹ פִּטְפּוּטֵי מִלִּים סְתָם לְלֹא מַחְשָׁבָה, שֶׁבְּוַדַּאי טָעוּת בְּיָדָם לַחְשׁוֹב שֶׁבַּדְּרָכִים אֵלּוּ בִּלְבַד יוֹשִׁיעוֹ, כִּי אִם לֹא יַכְנִיסוּ מַחְשָׁבוֹת רְצִינִיּוֹת חִיּוּבִיּוֹת לְתוֹכָם לֹא יִסְתַּלְּקוּ אוֹתָם טוֹרְדָנִים מֵהָרֹאשׁ, וְכַמּוּבָן מִתּוֹךְ אֱמוּנָה שֶׁאֵין מַחְשָׁבוֹת חִיּוּבִיּוֹת כְּדִבְרֵי תּוֹרָתֵנוּ הַקְּדוֹשָׁה. הָיִיתִי גַּם בְּתֹקֶף חֻמְרַת מַצָּבִי מִתְחַזֵּק בְּכֹחַ לִדְחֹס מַחְשְׁבוֹת תּוֹרָה בָּאַגָּדוֹת וּבַדְּרוּשִׁים בְּדֶרֶךְ קֻשְׁיוֹת וְתֵּרוּצִים, וְהָיִיתִי רוֹשֵׁם אֶת הָחִדּוּשִׁים שֶׁנִּתְחַדְּשׁוּ לִי זֶה עָזַר לִי מְאֹד לְהַבְרִיחַ בְּמִדַּת מָה אֶת הַמַּחְשָׁבוֹת הַמְּצִיקוֹת וְלִסְחֹב עוֹד זְמַן בְּלִי סֵבֶל.

כִּיהוּדִי מַאֲמִין בַּתּוֹרָה בְּכֹחָהּ וּבִסְגֻלָּתָהּ הִתְעַנַּגְתִּי עַל כָּל שָׁעָה שֶׁהִצְלַחְתִּי לִלְמֹד, הִתְעַנַּגְתִּי מִכָּל פִּלְפּוּל הַחֲבֵרִים, מִכָּל שְׁאֵלָה וּתְשׁוּבָה בְּשִׁעוּרֵי תּוֹרָה, מִכָּל חִדּוּשׁ יָפֶה שֶׁנִּתְחַדֵּשׁ לִי בַּהֲלָכָה וּבְאַגָּדָה מֵהָרַב מַגִּיד הַשִּׁעוּר.

וְאֵלּוּ שֶׁנָּתְנוּ לִי כֹּחַ לְקַוּוֹת לְטוֹב, כִּי בְּעֶצֶם הָעֹנֶג שֶׁהָיָה לִי בַּשָּׁעוֹת הַיָּפוֹת אוֹתָן הָיִיתִי מְנַצֵּל לְתוֹרָה, אֱמוּנָה הָיְתָה לִי שֶׁתִּהְיֶינָה לִי עוֹד שָׁעוֹת כָּאֵלֶּה, וְלָכֵן גַּם בַּתְּקוּפוֹת הַקָּשׁוֹת שֶׁהָיוּ מִתְגַּבְּרִים עָלַי מַחְשְׁבוֹת הַמְּצוּקָה יָדַעְתִּי יָבוֹאוּ גַּם שָׁעוֹת יָפוֹת לָהֶם הָיִיתִי מְקַוֶּה וְהַתִּקְוָה הִיא שֶׁנָּתְנָה לִי כֹּחַ לְתַפְקֵד וּלְהַמְשִׁיךְ לִרְצוֹת בַּחַיִּים.

וּבִמְאֹד מְאֹד עָלַי לְצַיֵּן אֶת עֶזְרַת הַתּוֹרָה לְתַחְלוּאַי בִּשְׁעוֹת הַלַּיְלָה הַקְּטַנּוֹת, הָיִיתִי סוֹבֵל מְאֹד מִנְּדוּדֵי שֵׁנָה, בִּשְׁעוֹת הַלַּיְלָה הַקְּטַנּוֹת כָּל בְּנֵי הַבַּיִת יְשֵׁנִים וַאֲנִי מִתְגַּלְגֵּל בְּמִטָּתִי וּמִתְיַסֵּר מִסִּיּוּטֵי מַחְשָׁבוֹת חֲרָדוֹת וְדִכְאוֹנוֹת, מַה יָּכֹל לַעֲזֹר לִי בְּשָׁעוֹת אֵלּוּ אִם לֹא הַתּוֹרָה. הָיִיתִי קָם קוֹרֵא דַּפֵּי זֹהַר בְּגִרְסָא כִּי לֹא יָכֹלְתִּי לְהִתְרַכֵּז, אוֹ שֶׁהָיִיתִי קוֹרֵא סִפְרֵי עִידוּד הַמְחַזְּקִים אֶת הַנֶּפֶשׁ כְּמוֹ הַסֵּפֶר ''מְשִׁיבַת נֶפֶשׁ'' וְאַגַּב, מִמָּקוֹר מֻסְמָךְ שָׁמַעְתִּי בְּשֵׁם גְּאוֹן הַמּוּסָר בְּדוֹרֵנוּ הָרַב ווֹלְבֶּה שְׁלִיטָ''א שֶׁסֵּפֶר זֶה צָרִיךְ לִהְיוֹת בְּאַמְתַּחְתּוֹ שֶׁל כָּל בֶּן יְשִׁיבָה. וְכָךְ הָיִיתִי מַעֲבִיר אֶת הַשָּׁעוֹת הַקָּשׁוֹת שֶׁל הַבְּדִידוּת בְּמֶשֶׁךְ הַלַּיְלָה וּמַמְתִּין לְאוֹר הַבֹּקֶר לָקוּם לַתְּפִלָּה לִשְׁפֹּךְ שִׂיחִי לִפְנֵי הַבּוֹרֵא ''הָרוֹפֵא לִשְׁבוּרֵי לֵב וּמְחַבֵּשׁ לְעַצְבוֹתָם''.

וְכַיּוֹם בָּרוּךְ ה' שֶׁזָּכִיתִי לְהֵרָפֵא לְגַמְרֵי מִמְּצוּקוֹת הַנֶּפֶשׁ לְמִינֵיהֶם, חוֹשֵׁב אֲנִי מֶה הָיִיתִי עוֹשֶׂה לוּלֵי הַתּוֹרָה, וְעַל אַף שֶׁמַּתְאִים לְכָל אֶחָד לוֹמַר ''לוּלֵי תוֹרָתְךָ שַׁעֲשׁוּעָי אָז אָבַדְתִּי בְּעָנְיִי'', עָלַי יָשַׁב פָּסוּק זֶה בְּחוּשׁ מַמָּשׁ, וְאֵין לִי סָפֵק שֶׁהַרְבֵּה הַרְבֵּה יְכוֹלִים לְהָעִיד עַל עַצְמָם אֶת קִיּוּם הַפָּסוּק הַזֶּה בִּבְשָׂרָם כְּמוֹ שֶׁבְּדוֹרוֹת עָבָרוּ הֵעִידוּ רַבִּים פָּסוּק זֶה עַל עַצְמָם, וּבְעֶצֶם זֶה סוֹד קִיּוּמוֹ שֶׁל כָּל יְהוּדִי.

וְאִם רַבִּים חוֹשְׁבִים שֶׁהַתְּרוּפָה לִמְצוּקָתָם הַנַּפְשִׁית הִיא פְּסִיכִיאָטֶרִים, אוֹ כַּדּוּרִים לְמִינֵיהֶם הַמַּשְׁחִיתִים אֶת הַגּוּף וּמוֹעִילִים לְמֶחֱצָה לִשְׁלִישׁ וְלִרְבִיעַ וְגַם אֶת זֹאת ''לֹא שָׁמַעְנוּ''... יֵדְעוּ מֵעַתָּה יֵשׁ אֱלֹקִים בְּיִשְׂרָאֵל, וּבְתוֹרָתוֹ הַקְּדוֹשָׁה שֶׁנָּתַן לָנוּ טָמַן וְאָצַר בְּתוֹכָהּ אֶת מֵיטַב הַסְּגֻלּוֹת וְהַתְּרוּפוֹת יוֹתֵר מִכָּל מִינֵי הַתְּרוּפוֹת וְהַסְּגֻלּוֹת לְמִינֵיהֶם, וּבְעֵדוּת נֶאֱמָנָה קוֹרֵא אֲנִי עַל עַצְמִי אֶת הַפָּסוּק ''זֹאת נֶחָמָתִי בְעָנְיִי כִּי אִמְרָתְךָ חִיָּתְנִי''.

~ י. יֵשׁ עִם מִי לְדַבֵּר...

''דְּאָגָה בְלֶב אִישׁ יַשְׂחֶנָּה'' (משלי יב, כה)

לֹא פַּעַם שָׁאַלְתִּי אֶת הַסּוֹבְלִים מִבְּעָיוֹת הַנֶּפֶשׁ שֶׁהָלְכוּ לִפְּסִיכוֹלוֹגִים וְיָשְׁבוּ עִמָּם לְשִׂיחָה, מֶה עָזַר לְךָ הַפְּסִיכוֹלוֹג? הַרְבֵּה מֵהֶם עָנוּ לִי אֶת אוֹתָהּ תְּשׁוּבָה: ''הוּא שָׁמַע אוֹתִי, הוּא שָׁמַע כָּל מַה שֶׁאָמַרְתִּי לוֹ וְזֶה הִרְגִּיעַ אוֹתִי מְאֹד, כִּי שָׁפַכְתִּי אֶת כָּל מַה שֶּׁהָיָה לִי בַּלֵּב''.

וּבֶאֱמֶת זֶה חֶסֶד גָּדוֹל לִשְׁמֹעַ אֲנָשִׁים שֶׁכָּאֵלּוּ וְאַף שֶׁאֵין בְּיָדֵינוּ לַעֲזֹר לָהֶם, עֶצֶם זֶה שֶׁיֵּשׁ מִי שֶׁשּׁוֹמֵעַ אוֹתָם יֵשׁ לָהֶם רְגִיעָה גְּדוֹלָה מִכָּךְ, אֶלָּא שֶׁלְּצַעֲרֵנוּ אֵין הַרְבֵּה הַמְסֻגָּלִים לִשְׁמֹעַ אוֹתָם, אוֹ מִסִּבַּת חֹסֶר סַבְלָנוּת, אוֹ מִכָּךְ שֶׁמַּשְׁפִּיעַ לָהֶם לְרָעָה עַל מַצַּב רוּחָם לְשׂוֹחֵחַ עִם אֲנָשִׁים שֶׁכָּאֵלּוּ אוֹ מִתּוֹךְ שֶׁנִּדְמֶה לָנוּ שֶׁכֵּיוָן שֶׁאֵין בִּיכָלְתֵּנוּ לַעֲזֹר לָהֶם אֵינֶנּוּ רוֹאִים צֹרֶךְ לִשְׁמֹעַ אוֹתָם.

בְּכָל אֹפֶן יֵשׁ בָּזֶה הַרְבֵּה מִן הָאֱמֶת שֶׁהֵם נִרְגָּעִים מְאֹד בְּכָךְ שֶׁיֵּשׁ אֹזֶן קַשֶּׁבֶת לִשְׁמֹעַ אֶת צָרוֹתֵיהֶם וְאֶת מַהֲלַךְ הַתִּסְבֹּכֶת שֶׁלָּהֶם בַּנֶּפֶשׁ, וּמִצְוָה גְּדוֹלָה לִשְׁמֹעַ אוֹתוֹ לְחַזֵּק לִבָּם בֶּאֱמוּנָה וּבִטָּחוֹן.

אֶלָּא מַה שֶּׁבִּרְצוֹנֵנוּ לְבָאֵר, מַדּוּעַ לְהַעֲדִיף אֶת הַשִּׂיחָה עִם פְּסִיכוֹלוֹגִים וְאֶת שְׁפִיכַת הַלֵּב לְאָזְנֵיהֶם מֵאֲשֶׁר לִשְׁפֹּךְ אֶת הַלֵּב כַּמַּיִם לִפְנֵי הַקָּבָּ''ה וּכְנֶאֱמַר ''שִׁפְכִי כַמַּיִם לִבֵּךְ נֹכַח פְּנֵי ה'''.

כַּמָּה רֹגַע יֵשׁ לְחוֹלֶה אוֹ אֲפִלּוּ לְכָל הַנָּתוּן בִּבְעָיָה אַחֶרֶת כְּגוֹן בְּעָיָה מִשְׁפָּטִית סְבוּכָה, חוֹבוֹת מְעִיקִים כְּשֶׁיֵּשׁ לוֹ לְאוֹתוֹ אָדָם צִפִּיָּה וְקִוּוּי מִמִּי שֶׁהוּא שֶׁאוּלַי יוּכַל לַעֲזֹר לוֹ כְּגוֹן רוֹפֵא אוֹ עוֹרֵךְ דִּין אוֹ גְּמַ''ח שֶׁיּוּכַל לְחַלְּצוֹ מִצָּרָתוֹ. הֲרֵי שֶׁתִּקְוָה זוֹ מְחַיָּה אוֹתוֹ וּמְיַשֶּׁבֶת אֶת דַּעְתּוֹ, וְגַם כְּשֶׁמִּתְאַכְזֵב פַּעַם אַחַת מְנַסֶּה עוֹד פַּעַם בְּאֹפֶן אַחֵר, וְרַק לְאַחַר שֶׁכָּלוּ לוֹ כָּל הַתִּקְווֹת אָז נוֹפֵל וְקוֹרֵס מִתַּחְתָּיו חֲסַר אוֹנִים.

יֵשׁ לָנוּ בּוֹרֵא כָּל הָעוֹלָמוֹת מַשְׁגִּיחַ בְּהַשְׁגָּחָה פְּרָטִית עַל כָּל הַנַּעֲשֶׂה עִמָּנוּ וּכְמוֹ שֶׁהֶאֱרַכְנוּ לְעֵיל, וְאָזְנוֹ קַשֶּׁבֶת לִשְׁמֹעַ כָּל בְּעָיָה, וְחָפֵץ הוּא לִשְׁמֹעַ קוֹלֵנוּ בְּקָרְאֵנוּ אֵלָיו, אֵין הוּא קָץ בְּטַרְחָנִים וּבְנוּדְנִיקִים, לְהֶפֶךְ תַּכְלִית רְצוֹנוֹ שֶׁנִּרְאֶה אֶת תְּלוּתֵנוּ בּוֹ וְנַאֲמִין בּוֹ שֶׁרַק הוּא כֹּל יָכוֹל, וְזוֹ הַמַּטָּרָה שֶׁהוּא הֶסֵּב אוֹתָנוּ לִלְחָצִים כֵּיוָן שֶׁרוֹצֶה הוּא בִּשְׁלֵמוּתֵנוּ, וּשְׁלֵמוּתֵנוּ תְּלוּיָה בְּכָךְ שֶׁנִּדְבַּק בּוֹ וְנָבִין כִּי אֵין עוֹד מִלְבַדּוֹ.

וּמַה עוֹד שֶׁאֵלָיו יִתְבָּרַךְ הִנְּךָ יָכוֹל לָגֶשֶׁת תָּמִיד בְּכָל עֵת לְלֹא תּוֹר וּלְלֹא לַחַץ וּדְחִיפוּת.

וּמָה עוֹד שֶׁכָּאן הִנְּךָ פּוֹנֶה לְאָבִיךָ שֶׁמְּרַחֵם עָלֶיךָ, כּוֹאֵב לוֹ וְצַר לוֹ לִרְאוֹתְךָ בַּמַּצָּב שֶׁהִנְּךָ בּוֹ.

וּמַה עוֹד שֶׁהִנְּךָ פּוֹנֶה לְמִי שֶׁבֶּאֱמֶת יָכוֹל לַעֲזֹר לְךָ, וּמִצִּדּוֹ אֵין שׁוּם מוֹנֵעַ מִלְּהוֹשִׁיעֲךָ שֶׁאָכֵן הוּא כֹּל יָכוֹל.

וּמָה עוֹד שֶׁמַּמְתִּין הוּא לְמוֹצָא פִּיךָ וּמְחַכֶּה לְבוֹאֲךָ אֵלָיו, בִּמְקוֹם שֶׁתַּמְתִּין אַתָּה לַהִזְדַּמְּנוּת לָגֶשֶׁת אֵלָיו.

וּמָה עוֹד שֶׁגַּם אִם הִתְאַכְזַבְתָּ פַּעַם אַחַת וְלֹא נַעֲנֵיתָ אֵין שׁוּם סִבָּה שֶׁלֹּא לַחְזֹר שֵׁנִית עַל מְבֻקָּשְׁךָ, כִּי מַה שֶּׁלֹּא נַעֲנֵיתָ מִפַּעַם רִאשׁוֹנָה אֵין מֵחֹסֶר יְכָלְתּוֹ חָלִילָה, אֶלָּא מִצַּד שֶׁעֲדַיִן לֹא הִסְפִּיקָה הַזְּכוּת שֶׁתִּתְקַבֵּל תְּפִלָּתְךָ כָּךְ שֶׁיֵּשׁ טַעַם לְנַסּוֹת שׁוּב וּלְהַפְצִיר בְּרַחֲמִים נוֹסָפִים, וְאֵין שׁוּם סִבָּה לְיֵאוּשׁ מִכָּךְ שֶׁלֹּא נַעֲנֵיתָ אֲפִלּוּ לְאַחַר פְּעָמִים רַבּוֹת, כִּי כָּל פַּעַם יֶשְׁנָהּ הִתְיַחֲסוּת מֵחָדָשׁ לְבַקָּשָׁתְךָ הַאִם לַעֲנוֹתָהּ אוֹ לֹא.

וּבִפְרָט שֶׁהַיּוֹתֵר נָכוֹן שֶׁאֵין שׁוּם תְּפִלָּה שֶׁהוֹלֶכֶת לְאִבּוּד, כָּל תְּפִלָּה פּוֹעֶלֶת מַשֶּׁהוּ, לְמָה הַדָּבָר דּוֹמֶה לָרוֹצֶה לִפְרֹץ חַלּוֹן בַּקִּיר, וּבְכָל יוֹם לוֹקֵחַ פַּטִּישׁ וּמְקַלֵּף מֵהַקִּיר כַּמָּה ס''מ, אָכֵן בָּרוּר שֶׁעַד שֶׁלֹּא יִפְרֹץ אֶת הַמִּילִימֶטֶר הָאַחֲרוֹן עֲדַיִן יִשְׂרֹר הַחֹשֶׁךְ בַּחֶדֶר כְּפִי שֶׁהָיָה הַקִּיר עָבֶה מִתְּחִלָּה, אוּלָם מִי פֶּתִי לֹא מֵבִין שֶׁיֶּשְׁנָהּ כָּאן הִתְקַדְּמוּת לִפְרִיצַת הַקִּיר וּבְעוֹד מַכָּה קְטַנָּה לְבַסּוֹף יִפְרֹץ הָאוֹר לְתוֹךְ הַחֶדֶר.

כֵּן הוּא בַּתְּפִלּוֹת, כְּדַאי לְנַסּוֹת כָּל פַּעַם מֵחָדָשׁ לְהִתְפַּלֵּל, אֵין תְּפִלָּה שֶׁהוֹלֶכֶת לְאִבּוּד כָּל תְּפִלָּה פּוֹעֶלֶת מַשֶּׁהוּ וּלְבַסּוֹף הַתְּפִלָּה הָאַחֲרוֹנָה תַּכְרִיעַ אֶת הַבַּקָּשָׁה לְהֵעָנוֹת עָלֶיהָ וּלְמַלֹּאתָהּ.

תָּבִין שֶׁאֶת אוֹתוֹ רֹגַע שֶׁאַתָּה מַשִּׂיג אֵצֶל פְּסִיכוֹלוֹג - שֶׁאֵין בּוֹ הַרְבֵּה פְּרָטִים שֶׁהִזְכַּרְנוּ לְמַעְלָה בְּיִתְרוֹן הַבַּקָּשָׁה מֵהַקָּבָּ''ה עַל הַפְּסִיכוֹלוֹג - לְפָחוֹת תַּשִּׂיג אֶת הַקָּבָּ''ה, וּכְפִי שֶׁבֵּאַרְנוּ הַרְבֵּה יוֹתֵר מִכָּךְ יֵשׁ לְךָ סִכּוּי לְהֵרָגַע בְּרִבּוּי שִׂיחָה בֵּינְךָ לְבֵין קוֹנְךָ, כְּשֶׁהִיא מִתּוֹךְ אֱמוּנָה: אֲנִי מֵשִׂיחַ עִם בּוֹרְאִי אֲהוּבִי, שֶׁבְּוַדַּאי מַאֲזִין אֵלַי וּבְלֹא סָפֵק יוּכַל לַעֲזֹר לִי, וּכְמוֹ שֶׁהַפְּסִיכוֹלוֹגִים עַצְמָם אוֹמְרִים שֶׁלַּמַּאֲמִינִים בְּעָיוֹת הַנֶּפֶשׁ נְמוּכוֹת בְּכַמּוּת וּבְאֵיכוּת, וְהַמְּצִיאוּת מוֹכִיחָה זֹאת בַּעֲלִיל.

וְהַפְּנִיּוֹת כְּלַפָּיו מְהַוּוֹת כָּל פַּעַם תִּקְוָה מֵחָדָשׁ כֵּיוָן שֶׁלְּכָל תְּפִלָּה יֶשְׁנָהּ הִתְיַחֲסוּת לְעַצְמָהּ כָּאָמוּר, וְהַתִּקְוָה הִיא הַנּוֹתֶנֶת לַיָּעֵף כֹּחַ לְהֶמְשֵׁךְ הַהִתְמוֹדְדוּת הַמְפָרֶכֶת בְּמַהֲלַךְ הַסֵּבֶל, הָאוֹחֵז בְּדֶרֶךְ זוֹ - הַיֵּאוּשׁ מִמֶּנּוּ וְהָלְאָה, לְעוֹלָם לֹא יִפֹּל לְיֵאוּשׁ אַחַר שֶׁכָּל פַּעַם חַי עַל תִּקְוָה מֵחָדָשׁ.

~ יא. יְצִירָתִיּוּת - רְפוּאַת הַדִּכָּאוֹן / סִפּוּרִים אִישִׁיִּים

הַיּוֹם יֶשְׁנָם אִרְגּוּנִים רַבִּים הַמַּעֲסִיקִים אֲנָשִׁים הַסּוֹבְלִים מִבְּעָיוֹת מֶתַח - בְּשֵׁם ''רִפּוּי בְּעִסּוּק'', בְּהֶחְלֵט שֶׁזֶּה מוֹעִיל אָמְנָם זֶהוּ עֲדַיִן חִקּוּי לַיְעִילוּת שֶׁיֶּשְׁנָהּ בְּדֶרֶךְ רִפּוּי זֶה.

אָדָם מְסֻגָּל לַעֲבֹד בַּעֲבוֹדָה שֶׁמַּשְׂכָּרְתָּהּ נְמוּכָה אוּלָם שֶׁיֵּשׁ לוֹ מִמֶּנָּה סִפּוּק יוֹתֵר בְּקַלּוּת מֵאֲשֶׁר בַּעֲבוֹדָה שֶׁמַּשְׂכָּרְתָּהּ גְּבוֹהָה אוּלָם לְלֹא סִפּוּק מִמֶּנָּה.

הַסִּפּוּק וַחֲזוֹן הַיְצִירָתִיּוּת מְהַוֶּה לָאָדָם אֶת אָשְׁרוֹ הָאֲמִתִּי וְנוֹפֵחַ בּוֹ כֹּחַ לְהִתְגַּבֵּר עַל הַרְבֵּה קְשָׁיִים הָעוֹמְדִים לוֹ בְּדַרְכּוֹ, כְּשֶׁלְּנֶגֶד עֵינָיו תְּמוּנַת הַיְצִירָה תּוֹצָאַת עֲמָלוֹ וִיגִיעוֹ.

כָּךְ הִטְבִּיעַ הַקָּבָּ''ה בְּטֶבַע הָאָדָם שֶׁיַּחְשֹׁק לִיצֹר, וּמִסִּבָּה זוֹ בְּנֵי אָדָם נוֹשְׂאִים נָשִׁים, מְקִימִים בָּתִּים, עוֹבְדִים וְטוֹרְחִים, אַחֶרֶת לֹא הָיָה קִיּוּם לָעוֹלָם.

רַבִּים סוֹבְלִים מִ''דִּכָּאוֹן'' - מַהוּ ''דִּכָּאוֹן''?

חֹסֶר סִפּוּק, לֹא שָׁוֶה לָהֶם הַחַיִּים, אֵינָם מוֹצְאִים נַחַת מִכְּלוּם, הַרְגָּשַׁת רֵיקָנוּת מְשַׁוַּעַת, וּכְכָל שֶׁתְּחוּשַׁת הָרֵיקָנוּת עֲמֻקָּה יוֹתֵר כֵּן הַדִּכָּאוֹן עָמֹק וְחָשׁוּךְ יוֹתֵר.

כִּיהוּדִים מַאֲמִינִים בַּה' וְתוֹרָתוֹ קַל לָנוּ לְהָבִיא לְעַצְמֵנוּ סִפּוּק וְאֹשֶׁר.

וְכָאן נָבִיא כַּמָּה דֻּגְמָאוֹת מִסּוֹבְלֵי דִּכָּאוֹן שֶׁשּׂוֹחַחְתִּי עִמָּהֶם כֵּיצַד רָאוּ כָּל אֶחָד מִשֶּׁלּוֹ לִבְחֹר לְעַצְמוֹ סִבָּה לְאֹשֶׁר וְסִפּוּק.

סִפֵּר לִי אֶחָד בְּשֵׁם ד.ק.: כְּשֶׁרָאִיתִי שֶׁהַדִּכָּאוֹן מַתְחִיל לְהִשְׁתַּלֵּט עָלַי הֶחְלַטְתִּי לַעֲסֹק הַרְבֵּה בְּחֶסֶד וּצְדָקָה, הִכְנַסְתִּי אֶת עַצְמִי לְעֹל שֶׁל צְדָקָה וּגְמַ''ח, הַחִלּוֹתִי לַעֲזֹר לַאֲנָשִׁים בִּמְצוּקָה, לִשְׁמֹעַ אוֹתָם, לִתְמֹךְ בָּהֶם כְּפִי יְכָלְתִּי, לְהַלְווֹת לָהֶם. וּבְמֶשֶׁךְ הַזְּמַן אַף פָּתַחְתִּי אֲגֻדָּה לְסַלֵּי מָזוֹן, וּבְמוֹ יָדַי הָיִיתִי מְחַלֵּק בְּצִנְעָא סַלֵּי מָזוֹן לְמִשְׁפָּחוֹת נִזְקָקוֹת, הַסִּפּוּק הָיָה עָצוּם וּמַרְנִין, כַּמּוּבָן מִלְּבַד סְגֻלַּת הַמִּצְוָה הַמַּבְטִיחָה ''כָּל הַמְרַחֵם עַל הַבְּרִיּוֹת מְרַחֲמִים עָלָיו מִן הַשָּׁמַיִם'', עֶצֶם עִסּוּקִי וְטִרְדָּתִי בְּמִצְוָה זוֹ הִסִּיחָה דַּעְתִּי הַרְבֵּה מִמַּחְשְׁבוֹת הָעֶצֶב שֶׁלִּי, מִלְּאָה לִי הַרְבֵּה חָלָל לָרֵיקָנוּת שֶׁהָיְתָה בִּי וּבְמֶשֶׁךְ הַזְּמַן יָצָאתִי מִדִּכְאוֹנִי אֶפְשָׁר לוֹמַר לְגַמְרֵי.

סִפּוּר נוֹסָף מֵאַחֵר בְּשֵׁם ר. ס. שֶׁסָּבַל כְּמוֹ כֵן מִדִּכָּאוֹן קָשֶׁה סִפֵּר לִי שֶׁכִּמְעַט לֹא הָיָה יוֹצֵא מִבֵּיתוֹ, יוֹם אֶחָד יָעַץ לוֹ אֶחָד מִידִידָיו לָתֵת שִׁעוּרֵי תּוֹרָה וּמְסַפֵּר הוּא: לֹא הָיִיתִי מְסֻגָּל לְהַאֲמִין שֶׁזֶּה בִּשְׁבִילִי, הֲרֵי אֲנִי בְּקֹשִׁי יוֹצֵא מֵהַבַּיִת, אוֹתוֹ יָדִיד שִׁכְנַע אוֹתִי רַבּוֹת, וּבְמַאֲמָץ רַב הֶחְלַטְתִּי לְקַבֵּל עֲצָתוֹ וְלָתֵת שִׁעוּר תּוֹרָה, בֶּהֱיוֹת וְהָיָה לִי קְצָת כֹּשֶׁר דִּבּוּר, הַחִלּוֹתִי בְּשִׁעוּרֵי תּוֹרָה בַּתְּחִלָּה לִשְׁנַיִם אוֹ שְׁלֹשָׁה אֲנָשִׁים וּלְאַט לְאַט גָּדַל כַּמּוּת הָאֲנָשִׁים, וְכֵן הִתְרַבּוּ הַשִּׁעוּרֵי תּוֹרָה, וְהָיִיתִי הוֹלֵךְ מִשִּׁעוּר לְשִׁעוּר לָתֵת תּוֹרָה לַאֲנָשִׁים פְּשׁוּטִים וַעֲמָמִים, וְהִרְגַּשְׁתִּי סִפּוּק עָצוּם בָּרַב קֶשֶׁב שֶׁל שׁוֹמְעַי, וּבַהִתְעַנְיְנוּת שֶׁלָּהֶם לִשְׁמֹעַ פִּסְקֵי הֲלָכָה וְתַלְמוּד. וּבְמֶשֶׁךְ הַזְּמַן הִתְרַבּוּ הַשּׁוֹמְעִים וְהַסִּפּוּק הָלַךְ וְגָדַל.

עוֹד אֶחָד בְּשֵׁם מ.ל. אֲשֶׁר הוּא כְּהַיּוֹם אֶחָד מֵחֲשׁוּבֵי הַמַּרְצִים בָּאָרֶץ וּמֵחֲשׁוּבֵי מְזַכֵּי הָרַבִּים בְּיָמֵינוּ שֶׁסָּבַל שָׁנִים מִדִּכָּאוֹן נַפְשִׁי עָמֹק, וּלְבַסּוֹף הֶחְלִיט לָלֶכֶת עַל זִכּוּי הָרַבִּים, וְכָךְ הוּא מְסַפֵּר: ''הַחִלּוֹתִי לִדְרֹשׁ דִּבְרֵי מוּסָר וְהִתְעוֹרְרוּת בְּאַחַד הַבָּתֵּי כְּנֵסִיּוֹת שֶׁבְּעִירִי, וּבְמֶשֶׁךְ הַזְּמַן הִתְמַחֵיתִי קְצָת יוֹתֵר בְּאֹפֶן מְסִירַת הַדְּרָשׁוֹת, וְהֻזְמַנְתִּי מִבֵּית כְּנֶסֶת לְבֵית כְּנֶסֶת, וּמִדְּרָשָׁה לִדְרָשָׁהּ הִשְׁתַּפֵּר אֶצְלִי מְאֹד כֹּשֶׁר הַדִּבּוּר, קָרְאוּ לִי לְאַחַר תְּקוּפָה לִהְיוֹת מַרְצֶה בְּאִרְגּוּן מְסֻיָּם, וּלְאַחַר מִכֵּן הִצְטָרַפְתִּי לְאִרְגּוּן הַרְבֵּה יוֹתֵר גָּדוֹל וּמְפֻרְסָם עַד שֶׁיָּדַי הָיוּ מְלֵאוֹת תַּעֲסוּקָה בְּהַרְצָאוֹת, בְּטִפּוּל הֶמְשֵׁךְ עִם מִתְקָרְבִים, וְכַיָּדוּעַ שֶׁקֵּרוּב רְחוֹקִים הַיּוֹם בְּיָמֵינוּ זוֹ עֲבוֹדָה שֶׁאֵין לָהּ סוֹף וְכַמּוּבָן שֶׁאֱמוּנָתִי חֲזָקָה בְּהַבְטָחַת רַבּוֹתֵינוּ כָּל הַמְזַכֶּה אֶת הָרַבִּים אֵין חֵטְא בָּא עַל יָדוֹ, וּמִסְּתָמָא נִשְׁמַר הוּא מִשְּׁאָר חֳלָיִים וּפִגְעֵי הָעוֹלָם.

וּנְסַיֵּם בְּעוֹד אֶחָד שֶׁשּׂוֹחַחְתִּי אִתּוֹ, וְדַוְקָא הוּא מָצָא לְעַצְמוֹ דֶּרֶךְ פְּשׁוּטָה יוֹתֵר בֶּהֱיוֹת וְלֹא הָיָה מֻכְשָׁר לֹא לְמוֹסֵר שִׁעוּר וְלֹא לְמַרְצֶה, אֶלָּא עוֹזֵר לִמְזַכֵּי הָרַבִּים, כְּגוֹן לְהַסִּיעַ מַרְצִים, לִהְיוֹת טַלְפָּן מִתְנַדֵּב בְּאִרְגּוּנֵי תְּשׁוּבָה, אוֹ בִּשְׁאָר צְרָכִים הַנִּצְרָכִים שָׁם, וּכְמוֹ כֵן אִרְגּוּן תְּהִלִּים לִילָדִים, וּבָזֶה רָאָה סִפּוּק רַב, בִּהְיוֹתוֹ מְסַיֵּעַ בְּקֵרוּב רְחוֹקִים.

לְסִכּוּם, לַיְּהוּדִי הַמַּאֲמִין לֹא חָסֵר יְצִירוֹת יָפוֹת וּמְסַפְּקוֹת שֶׁיָּכוֹל הוּא לִמְצֹא לְעַצְמוֹ כְּדֵי לְהָשִׁיב אֶת נַפְשׁוֹ אֵלָיו וּלְהוֹצִיאָהּ מִשּׁוֹמְמוּתָהּ וְרֵיקָנוּתָהּ וּלְשַׁקְּעָהּ בְּתַעֲסוּקָה מְסַפֶּקֶת שֶׁתִּפְאֶרֶת הִיא לְעוֹשֶׂיהָ בָּעוֹלָם הַזֶּה וּבָעוֹלָם הַבָּא.

וּכְמוֹ כֵן לְנָשִׁים יְשָׁנָה אֶפְשָׁרוּת לְהִצְטָרֵף לְאִרְגּוּן מַדְרִיכוֹת בְּטָהֳרַת הַמִּשְׁפָּחָה, אִרְגּוּנֵי חֶסֶד, תְּהִלִּים, רִשּׁוּם יְלָדִים לת''ת, וְכַדּוֹמֶה.

~ יב. שְׁאַל אָבִיךָ וְיַגֶּדְךָ זְקֵנֶיךָ וְיֹאמְרוּ לָךְ...

הוֹלֵךְ אֶת הַחֲכָמִים יֶחְכַּם, וְהוֹלֵךְ אֶת הַמְיֻשָּׁבִים - יִתְיַשָּׁב.

אֵין סָפֵק שֶׁדּוֹרֵנוּ חָסֵר אֹשֶׁר סִפּוּק וְשִׂמְחָה מִכְּפִי שֶׁהָיוּ בַּדּוֹר שֶׁלְּפָנֵינוּ וְכָל שֶׁכֵּן בְּדוֹרוֹת קוֹדְמִים יוֹתֵר, וְכַמָּה סִבּוֹת לְכָךְ, אוּלָם נִתְיַחֵס לְאֶחָד מֵהַגּוֹרְמִים הַמַּכְרִיעִים בְּיוֹתֵר וְהוּא לֶהֱיוֹתֵנוּ ''דּוֹר חָכָם בְּעֵינָיו''.

רַבּוּ וְהִתְרַבּוּ הַיּוֹם הַלּוֹחֲמִים מִלְחֶמֶת חָרְמָה בְּמִדַּת הַ''תְּמִימוּת'', עַד שֶׁאֵין לְךָ הַיּוֹם יוֹתֵר מִסְכֵּן וְלֹא יֻצְלַח כְּמוֹ הָאִישׁ הַתָּמִים. הַיּוֹם הָאִישׁ הַתָּמִים לֹא מוֹצֵא אֶת עַצְמוֹ כָּשִׁיר לִכְלוּם, דָּחוּי הוּא לַשּׁוּלַיִם בַּחֶבְרָה. הַחֲכָמִים בְּעֵינֵיהֶם סוֹלְדִים מִמֶּנּוּ בַּגָּלוּי לְלֹא הַסְתָּרַת פָּנִים.

וּלְיֶתֶר בֵּאוּר כַּוָּנָתֵנוּ ''אִישׁ תָּמִים'' - לֹא לְטִפֵּשׁ, לֹא לִמְצֻמְצָם בִּידִיעַת הֲוָיוֹת הָעוֹלָם, כַּוָּנָתֵנוּ תָּמִים - יָשָׁר, וְנַסְבִּיר מַהוּ ''אִישׁ יָשָׁר''.

''וְהָאֱלֹקִים עָשָׂה אֶת הָאָדָם יָשָׁר וְהֵמָּה בִקְשׁוּ חִשְּׁבֹנוֹת רַבִּים''.

הֲרֵי מְגַלֶּה לָנוּ הַפָּסוּק שֶׁמִּדַּת הָאִישׁ הַיָּשָׁר הִיא לְהֶפֶךְ מֵהַמְבַקֵּשׁ חִשְּׁבוֹנוֹת רַבִּים.

הַקָּבָּ''ה בָּרָא אֶת הָאָדָם יָשָׁר, וְאִם יֵלֵךְ הָאָדָם יָשָׁר כְּפִי שֶׁבְּרָאוֹ הַקָּבָּ''ה מֻבְטָח הוּא כִּי הַשַּׁלְוָה וְהָרֹגַע יְלַוּוּהוּ עַד יוֹמוֹ הָאַחֲרוֹן.

הַרְבֵּה מִבְּעָיוֹת הַנֶּפֶשׁ נוֹבְעִים מִתִּסְכּוּל שֶׁל קֻשְׁיוֹת וְאִי הֲבָנוֹת בְּמִקְרֵי הַחַיִּים הַחֲרִיגִים שֶׁגּוֹרְמִים לְזַעֲזוּעַ נַפְשִׁי, וְהַשְּׁאֵלוֹת לָמָּה זֶה קָרָה? מַה יִּהְיֶה? מַה יִּתְפַּתַּח מִזֶּה? אוֹ אִם קָרָה כָּךְ בְּוַדַּאי שֶׁגַּם יִקְרֶה כָּךְ. וְכַדּוֹמֶה מַחְשָׁבוֹת מִסּוּג זֶה הֵמָּה אוֹיְבֵי הַתְּמִימוּת, וּבְמֵילֶא אוֹיְבֵי הַשַּׁלְוָה וְהָרֹגַע הַמַּכְנִיסִים אֶת הַנֶּפֶשׁ לִמְעַרְבֹּלֶת שֶׁל בִּלְבּוּל, לְאִבּוּד יַצִּיבוּתָהּ, וּלְהִתְעַרְעֲרוּתָהּ בְּמַצָּב חָמוּר.

הִבְטִיחָה תּוֹרָה!

תָּמִים תִּהְיֶה עִם ה' אֱלֹקֶיךָ, וּפֵרֵשׁ רַשִּׁ''י כַּאֲשֶׁר תֹּאחַז בְּמִדַּת הַתְּמִימוּת וְתִהְיֶה ''תָּמִים'', אָז תִּזְכֶּה שֶׁתְּהֵא ''עִם ה' אֱלֹקֶיךָ'', תְּהֵא צָמוּד אֵלָיו צָמוּד לִשְׁמִירָתוֹ לְהַשְׁגָּחָתוֹ הַפְּרָטִית לְטוֹבָה עָלֶיךָ.

בְּמִלִּים אֲחֵרוֹת הַמִּלְחָמָה עַל הַתְּמִימוּת זוֹ מִלְחָמָה עַל הָאֱמוּנָה, כִּי אֱמוּנָה פֵּרוּשָׁהּ ''הַטָּלַת אֵמוּן'', דְּהַיְנוּ הַמַּאֲמִין הַשָּׁלֵם מַצְהִיר: אֲנִי מַטִּיל אֵמוּן מָלֵא בְּבוֹרֵא עוֹלָם וּמַשְׁלִיךְ עַצְמִי עַל גְּזֵרוֹתָיו וְהַנְהָגוֹתָיו עִמִּי, וּמַאֲמִין וְסוֹמֵךְ עָלָיו שֶׁהוּא עוֹשֶׂה בִּשְׁבִילִי אֶת הֲכִי טוֹב שֶׁיָּכוֹל לִהְיוֹת בִּשְׁבִילִי.

וְכַיָּדוּעַ כַּמָּה הַיּוֹם הַמִּלְחָמָה בְּעִצּוּמָהּ, ''מִלְחֶמֶת הָאֱמוּנָה לְעֻמַּת הַמִּקְרֶה'', הַכְרָזַת כֹּחִי וְעֹצֶם יָדִי וְהַכְחָשַׁת הָאֱמוּנָה וְהַהַשְׁגָּחָה בְּעִצּוּמָהּ אֵצֶל הָרְחוֹקִים תּוֹפְסֵי הַתִּקְשֹׁרֶת, הַמֻּמְחִיּוּת שֶׁל אֵלֶּה מִתְבַּטֵּאת בִּמְיֻחָד בָּעִקָּרוֹן שֶׁלָּהֶם הֲכֵיצַד לְנַתֵּק וּלְנַטְרֵל אֶת אֵרוּעֵי הָעוֹלָם מִמְּקוֹרָם שֶׁהוּא הַבּוֹרֵא, וּלְפָרְשָׁם בְּדֶרֶךְ עַרְטִילָאִית מִכֹּחַ עֶלְיוֹן לְכֹחַ עַצְמִי וְשֶׁיִּהְיֶה פִּשְׁרוֹ הַטִּפְּשִׁי בְּיוֹתֵר, אוּלָם כָּאָמוּר זוֹהִי מֻמְחִיּוּת ''לְהַחְכִּים אֶת הַטִּפְּשׁוּת''.

לוּ הָיִינוּ מִתְעַצְּמִים לְאַמֵּץ לָנוּ אֶת מִדַּת הַתְּמִימוּת בַּה' בְּהִתְבַּטְּלוּת גְּמוּרָה לְמַהֲלַךְ הַנְהָגָתוֹ וּמִתּוֹךְ אֵמוּן מָלֵא בּוֹ שֶׁאָכֵן אָנוּ בְּיָדַיִם אוֹהֲבוֹת וְנֶאֱמָנוֹת, וְנַעֲשָׂה עֲבוּרֵנוּ הֲכִי טוֹב שֶׁיָּכוֹל לִהְיוֹת עֲבוּרֵנוּ, אֲזַי, הָיִינוּ רְגוּעִים וּשְׁלֵוִים וְיוֹצְאִים בְּקַלּוּת מֵהַיִּסּוּרִים הַמְסֻבָּכִים וְהַקָּשִׁים בְּיוֹתֵר שֶׁתּוֹקְפִים אוֹתָנוּ בַּגּוּף וּבַנֶּפֶשׁ. מַה שֶּׁבְּהֶעְדֵּר מִדָּה זוֹ סְבַךְ קָטָן כְּבָר מַצְלִיחַ לְהָבִיךְ אוֹתָנוּ וּלְתַעְתֵּעַ בָּנוּ לְהָנִיעַ וּלְהָנִיד אֶת מְנוּחָתֵנוּ כַּאֲשֶׁר יָנוּעַ הֶעָלֶה בָּרוּחַ.

~ יג. תִּקְוַת וְצִפִּיַּת הַיְשׁוּעָה הַכְּלָלִית וְהַפְּרָטִית

ג' חֶשְׁבּוֹנוֹת צוֹדְקוֹת נִתָּן לַעֲשׂוֹת כְּדֵי לְהוֹרִיד אֶת הַנֶּפַח שֶׁבְּדִמְיוֹן הַמַּחֲלָה הַקָּשֶׁה יוֹתֵר מֵהַמַּחֲלָה עַצְמָהּ.

חֶשְׁבּוֹן א.

מִי אָמַר שֶׁהַמַּחֲלָה לֹא תּוּסַר מִמְּךָ בִּזְמַן קָרוֹב הֲרֵי הַרְבֵּה הֶחְלִימוּ בְּהַשְׁגָּחָה עֶלְיוֹנָה וְחָזְרוּ לְעַצְמָם.

חֶשְׁבּוֹן ב.

וְכִי יוֹדֵעַ אַתָּה כַּמָּה תִּחְיֶה שֶׁאַתָּה מַחְלִיט שֶׁתִּצְטָרֵךְ לִחְיוֹת עִם מַחֲלָה זוֹ אוֹ זוֹ עוֹד עֲשָׂרוֹת בַּשָּׁנִים.

חֶשְׁבּוֹן ג.

מַאֲמִינִים אָנוּ בְּעִקְּרֵי הָאֱמוּנָה, וְאֶחָד מֵהֶם בְּמֶלֶךְ הַמָּשִׁיחַ שֶׁיָּבוֹא, וְאִם כֵּן אוּלַי מִיָּד יְקֻיַּם בָּנוּ ''וּפִתְאֹם יָבוֹא אֶל הֵיכָלוֹ הָאָדוֹן אֲשֶׁר אַתֶּם מְבַקְשִׁים'', וְאָז יֻסְּרוּ כָּל מִינֵי חֳלָיִים וְהַצַּעַר וְאַף הַמָּוֶת יְבֻלַּע לָנֶצַח. וְהַשִּׂמְחָה וְהַבִּטָּחוֹן יְהֵא מְנַת כָּל אֶחָד וְאֶחָד.

אִם כֵּן כְּדַאי לְהַשְׁקִיעַ בַּהֲכָנָה לִקְרַאת הַיָּמִים הַיָּפִים הַמְקֻוִּים הַצְּפוּיִים לָנוּ, לְהָכִין עַצְמֵנוּ לִקְרַאת הָאֹשֶׁר הַגָּדוֹל שֶׁמְּחַכֶּה לָנוּ, וּלְפַשְׁפֵּשׁ בְּמַעֲשֵׂינוּ לְתַקְּנָם בִּמְקוֹם לַחְשֹׁב עַל כָּל מִינֵי שְׁטֻיּוֹת וְדִמְיוֹנוֹת, פְּחָדִים וַחֲרָדוֹת שֶׁתּוֹקְפִים אֶת כֹּחַ הַדִּמְיוֹן שֶׁלָּנוּ לְהַדִּיחַ אוֹתָנוּ מֵהַמַּטָּרָה, וּלְהַטְרִידֵנוּ בְּמַחְשָׁבוֹת שֶׁל שְׁטוּת בִּמְקוֹם בְּמַחְשָׁבוֹת שֶׁיְּכוֹלִים לְהוֹבִיל אוֹתָנוּ לְאֹשֶׁר נִצְחִי.

וּבִפְרָט שֶׁאָנוּ בְּיָמִים שֶׁכָּל סִימָנֵי דּוֹר הַמְסַיֵּם הַמּוּבָאִים בַּנְּבִיאִים בַּתַּלְמוּד וּבַמִּדְרָשִׁים כְּבָר עֶשֶׂר פְּעָמִים מֵאַחֲרֵינוּ, וְלֹא נוֹתָר לָנוּ אֶלָּא לְהַמְתִּין וּלְצַפּוֹת עַל כָּל יוֹם מַמָּשׁ לַגְּאֻלָּה הַשְּׁלֵמָה וְהַנִּצְחִית שֶׁאֵין אַחֲרֶיהָ גָּלוּת נוֹסֶפֶת.

אָמְנָם בְּוַדַּאי חַיָּבִים אָנוּ לְצַפּוֹת לַגְּאֻלָּה מִתּוֹךְ חֲרָדָה וּכְאֵב עַל כְּבוֹד הַשָּׁמַיִם הַמְחֻלָּל, וְכָל חִשְׁקֵנוּ צָרִיךְ שֶׁיִּהְיֶה שֶׁיִּגְדַּל כְּבוֹדוֹ יִתְבָּרַךְ וְיִשְׁתַּבַּח שְׁמוֹ בְּפִי כָּל חַי לְעוֹלָם וָעֶד.

אָמְנָם בְּוַדַּאי שֶׁמֻּתָּר לָנוּ וּמִצְוָה עָלֵינוּ כְּדֵי לְעוֹדֵד אֶת עַצְמֵנוּ מִסֵּבֶל חֶבְלֵי מָשִׁיחַ לִזְכֹּר אֶת הַיָּמִים הַיָּפִים הַצְּפוּיִים לָנוּ, לְהִתְעוֹדֵד שֶׁכְּדַאי לָנוּ כָּל הַסֵּבֶל הַמֻּשְׁגָּח עָלֵינוּ בְּהַשְׁגָּחָה פְּרָטִית שֶׁאֵינוֹ אֶלָּא הֲכָנָה לִקְרַאת הַיָּמִים הַמְנֻבָּאִים לָבוֹא עָלֵינוּ.

וּבִפְרָט שֶׁבַּיִּסּוּרִים הַקָּשִׁים שֶׁל חֶבְלֵי מָשִׁיחַ וּבִפְרָט הַיִּסּוּרֵי נֶפֶשׁ מְתַקְּנִים וּמְזַכְּכִים אָנוּ אֶת נִשְׁמָתֵנוּ בְּיֶתֶר שְׂאֵת לֶהֱיוֹתֵנוּ מְאִירִים אֶת אוֹר הָאֱמוּנָה בַּמְּקוֹמוֹת הַחֲשׁוּכִים בְּיוֹתֵר הַמַּאֲפִילִים עַל הַנֶּפֶשׁ לְעַצְּבָהּ וּלְדַכְּאָהּ, וּבְהִשְׁתַּדְּלוּתֵנוּ לְהָאִיר לַנֶּפֶשׁ אֶת אוֹר הָאֱמוּנָה לְחֶשְׁכַת הָאֲפֵלָה שֶׁבְּנַפְשֵׁנוּ הֲרֵי שֶׁזּוֹ עֲבוֹדַת הֲכָנָה בִּבְחִינַת אִתְעָרוּתָא דִּלְתַתָּא לְזַכּוֹתֵנוּ בְּאִתְעָרוּתָא דִּלְעֵלָּא הַצְּפוּיָה לָנוּ בְּקָרוֹב.

וְאַדְּרַבָּא, כְּכָל אֲשֶׁר יְסוֹבְבוּ אֶת הַנֶּפֶשׁ קְשָׁיִים, וְיִרְבּוּ מַקִּיפִים עָלֶיהָ לְהַחְלוֹתָהּ וּלְדַכְּאָהּ, וְהִיא כְּגִבּוֹר תַּעֲמֹד עַל נַפְשָׁהּ לְיַצְּבָהּ בְּשִׂמְחָה מִתּוֹךְ בִּטָּחוֹן בֶּאֱלֹקֶיהָ, וּתְחַזֵּק אֶת עַצְמָהּ בְּצִפִּיָּה לַגְּאֻלָּה הַכְּלָלִית וְהַפְּרָטִית שֶׁלָּהּ כֵּן יִגְדַּל אָשְׁרָהּ וְיִרְבֶּה חֶזְיוֹנָהּ בְּשׁוּב ה' לְצִיּוֹן בְּרַחֲמִים.

~ יד. הָעֵצָה - לְקַדֵּם אֶת יְמֵי הַבֶּהָלָה

תַּכְלִית הָאָדָם הֵמָּה הַנִּסְיוֹנוֹת, הַהִתְמוֹדְדוּת בִּזְמַנִּים קָשִׁים הֵמָּה הַבּוֹנִים לָאָדָם אֶת נִשְׁמָתוֹ וְאֶת אָשְׁרוֹ בָּעוֹלָם הַזֶּה וּבָעוֹלָם הַבָּא.

לָנוּ נִדְמֶה כִּי יְמֵי הָאֹשֶׁר שֶׁלָּנוּ הֵמָּה הַיָּמִים הַשְּׁקֵטִים וְהָרְגוּעִים, יָמִים שֶׁהַהַצְלָחָה הֵאִירָה לָנוּ פָּנִים בַּעֲבוֹדָתֵנוּ הָרוּחָנִית, לְלֹא נִסְיוֹנוֹת לָשׁוֹן הָרַע, כַּעַס, שְׁמִירַת הָעֵינַיִם, בִּטּוּל תּוֹרָה, מַחֲלֹקֶת וְעוֹד. מְבָרְכִים אָנוּ אֶת עַצְמֵנוּ בְּיָמִים שֶׁכְּאֵלֶּה שֶׁיִּהְיוּ יָמִים כָּאֵלֶּה וְרַק כָּאֵלֶּה מְנַת חֶלְקֵנוּ לְאֹרֶךְ יָמִים.

אוּלָם עָלֵינוּ לְהָבִין, ''אָדָם לְעָמָל יוּלָּד''. נוֹלַדְנוּ לַעֲמֹל, תַּכְלִית הַבְּנִיָּה שֶׁל הָאָדָם נַעֲשֵׂית דַּוְקָא בִּימֵי הַהִתְמוֹדְדוּת וְהַהֵאָבְקוּת עִם כֹּחוֹת הָרַע הַמַּפְרִיעִים לוֹ בְּדַרְכּוֹ דֶּרֶךְ הָעוֹלָה בֵּית אֵ-ל.

יָמִים שֶׁהִסְתַּבַּכְנוּ בָּהֶם בְּנִסְיוֹנוֹת וְהַתּוֹצָאוֹת הָיוּ דַּלּוֹת אוּלָם מִתּוֹךְ מַאֲמָץ וְהִתְמוֹדְדוּת - יָמִים שֶׁאֵין בָּהֶם בְּרָכָה הֵם בְּעֵינֵינוּ, אוּלָם בְּעֵינֵי הַבּוֹרֵא הַהִסְתַּכְּלוּת הִיא לְהֶפֶךְ הַגָּמוּר.

יְמֵי הַשַּׁלְוָה וְהָרֹגַע וּבְהֶחְלֵט שֶׁהִנָּם יָמִים פּוֹרִיִּים בְּהַצְלָחוֹת נִפְלָאוֹת בַּעֲבוֹדָתֵנוּ אוּלָם סִבָּתָן הֶעְדֵּר הַהִתְמוֹדְדוּת וְהַלְּחִימָה, אָכֵן עוֹשִׂים אָנוּ בְּיָמִים שֶׁכָּאֵלֶּה נַחַת רוּחַ לַבּוֹרֵא, אָמְנָם אֵינָם תַּכְלִיתִיִּים. דַּוְקָא הַיָּמִים הַמְטֹרָפִים וְהַסְּבוּכִים בְּנִסְיוֹנוֹת שֶׁהִצְלַחְנוּ לַחְטֹף בָּהֶם בִּמְסִירוּת נֶפֶשׁ וַאֲפִלּוּ מְעַט - הֵמָּה יְמֵי הַגְּבוּרָה וְנִצָּחוֹן הַמַּנְחִילִים לָנוּ אֶת שְׂכָרֵנוּ בְּצֶדֶק וְלֹא בְּחֶסֶד.

וּבְמִלִּים סְפוּרוֹת אָמְרוּ לָנוּ זֹאת חֲזַ''ל, מוּבָא בְּסֵפֶר ''אָבוֹת דְּרַבִּי נָתָן'':

''טוֹב פַּעַם בְּצַעַר מִמֵּאָה שֶׁלֹּא בְּצַעַר''.

עָדִיף קִיּוּם מִצְוָה אַחַת בַּחֲטָף מִתּוֹךְ צַעַר יוֹתֵר מִמֵּאָה מִצְווֹת שֶׁכְּמוֹתָהּ שֶׁנַּעֲשׂוֹת מִתּוֹךְ שַׁלְוָה וְנַחַת - שֶׁלֹּא בְּצַעַר, וְזֹאת לִזְכֹּר שֶׁגַּם בְּאֵיכוּת הֲרֵי מִצְווֹת שֶׁנַּעֲשׂוֹת שֶׁלֹּא בְּצַעַר מְעֻלּוֹת הֵמָּה יוֹתֵר. שֶׁהֲרֵי נַעֲשׂוֹת מִתּוֹךְ רֹגַע וּמֹחִין דְּגַדְלוּת.

עִם כָּל זֶה מְבַשְּׂרִים חֲזַ''ל אֶת הַמְקַיֵּם מִצְוָה אַחַת בְּצַעַר, שֶׁמִּסְּתָמָא נַעֲשֵׂית אוֹתָהּ מִצְוָה שֶׁלֹּא בִּשְׁלֵמוּתָהּ שֶׁשְּׂכָרוֹ יוֹתֵר מִמֵּאָה מִצְווֹת שֶׁלֹּא בְּצַעַר שֶׁמִּסְּתָמָא נַעֲשׂוּ בִּשְׁלֵמוּת.

וְאִם נִתָּן לְהֵאָמֵר הֲרֵי שֶׁיֵּשׁ לָנוּ לוֹמַר בָּזֶה אֱמֶת יוֹתֵר נוֹקֶבֶת לְלֹא הַפְרָזָה עַל הַמִּדָּה.

יְמֵי הַשַּׁלְוָה אַחַר שֶׁאֵינָם תַּכְלִיתִיִּים לָאָדָם אֵינָם אֶלָּא יְמֵי הֲפוּגָה וּפֶסֶק זְמַן בֵּין תְּקִיפָה לִתְקִיפָה שֶׁל הִתְמוֹדְדוּת בֵּין מַאֲבָק לְמַאֲבָק.

דְּהַיְנוּ, אַחַר שֶׁתַּכְלִית הָאָדָם הִיא הַהִתְמוֹדְדוּת וְהַמַּאֲבָק, לְצֹרֶךְ נִצּוּל זְמַנֵּי הַחַיִּים הָיָה עָלֵינוּ לְהַעֲדִיף יְמֵי הִתְמוֹדְדוּת לְלֹא הֲפוּגָה כְּדֵי שֶׁלֹּא לְבַזְבֵּז סְתָם אֶת הַחַיִּים, אוּלָם כֵּיוָן שֶׁזֶּה לֹא יִתָּכֵן זֶה בַּמְּצִיאוּת שֶׁהֲרֵי פָּשׁוּט לֹא נַחְזִיק מַעֲמָד בְּיָמִים טְרוּפִים תְּכוּפִים לְלֹא הֲפוּגָה, נִתֶּנֶת לָנוּ הֲפוּגָה בֵּין הִתְמוֹדְדוּת לְהִתְמוֹדְדוּת.

מַה תַּפְקִידֵנוּ בִּימֵי הַהֲפוּגָה?

יְמֵי הַהֲפוּגָה אֵינָם בְּמַטָּרָה לִימֵי מְנוּחָה בִּלְבַד בֵּין מַאֲבָק לְמַאֲבָק, מַטָּרָה חֲשׁוּבָה מִזֹּאת יֶשְׁנָהּ לִימֵי הַהֲפוּגָה.

בִּימֵי הַהֲפוּגָה כְּשֶׁהָאָדָם נָח מִמַּאֲבָק, וְיִשּׁוּב דַּעְתּוֹ עַל מְכוֹנוֹ, וּמְכוֹנַת הַחֲשִׁיבָה שֶׁלּוֹ פּוֹעֶלֶת כְּתִקְנָהּ בִּמְנוּחָה וּבְרֹגַע, עָלָיו לָשֶׁבֶת לַחְשֹׁב זְמַן מְסֻיָּם בְּמֶשֶׁךְ כָּל יוֹם עַל יְמֵי הַיְרִידָה הַצְּפוּיִים לָבוֹא לְאַחַר יְמֵי הָרֹגַע, וּלְמַלְּאוֹת אֶת מַצְבְּרָיו בְּבִטָּחוֹן וּבֶאֱמוּנָה כַּהֲכָנָה לִקְרַאת יָמִים אֲפֵלִים אֵלּוּ.

וְכֹה יֹאמַר עֶבֶד ה' בִּלְבָבוֹ:

יָדַעְתִּי וְגַם יָדַעְתִּי כִּי לֹא יֶאֶרְכוּ יְמֵי הַשַּׁלְוָה, וִימֵי הַמַּאֲבָק וְהַלְּחִימָה עֲתִידִים לָבוֹא שֶׁאָז הַמֹּחַ בְּקַטְנוּת וַאֲטִימוּת וּבְכֵן אֲשַׁחְזֵר לְעַצְמִי כָּעֵת כְּשֶׁהִנְנִי בְּשַׁלְוָה וּבִרְגִיעָה אֶת יְמֵי הַקַּטְנוּת, שֶׁאָמְנָם קָשִׁים הֵמָּה בִּשְׁעָתָם, אוּלָם כָּעֵת כשהנני בְּמַצַּב גַּדְלוּת כְּשֶׁרוֹאֶה אֲנִי וּמֵבִין אֶת רוּחַ הַשְּׁטוּת שֶׁעוֹבֶרֶת עָלַי בִּימֵי הַקַּטְנוּת שֶׁבְּעֶצֶם נוֹבְעִים הֵמָּה מֵהַסְתָּרַת אוֹר פְּנֵי ה', אִם כֵּן עָלַי לְהָבִין שֶׁכְּשֵׁם שֶׁה' מֵאִיר לִי פָּנִים זֶה עַתָּה, הֲרֵי מִצִּדּוֹ אֵין שִׁנּוּי וּפָנָיו מוּאָרִים תָּמִיד, הַשִּׁנּוּי הוּא מִצִּדִּי, אִם כֵּן אֶשְׁתַּכְנַע לְקַבֵּל עָלַי בִּימֵי הַקַּטְנוּת לִזְכֹּר אֶת הֶאָרַת פְּנֵי ה' אֵלַי בִּימֵי הַגַּדְלוּת, וּלְשַׁחְזֵר לְעַצְמִי בִּימֵי הַקַּטְנוּת אֶת הַיֹּפִי וְהַזֹּהַר שֶׁהָיָה לִי בִּימֵי הַגַּדְלוּת שֶׁבְּעֶצֶם מִצִּדּוֹ יִתְבָּרַךְ הוּא קַיָּם גַּם בִּימֵי הַקַּטְנוּת, וּבָזֶה לְהַמְשִׁיךְ וְלִשְׁפֹּךְ זִיו וְאוֹר עַל הַחֹשֶׁךְ שֶׁבִּימֵי הַקַּטְנוּת מִימֵי הַגַּדְלוּת. כָּךְ שֶׁיְּמֵי הַהֲפוּגָה הִנָּם יְמֵי הִתְבּוֹנְנוּת לְהִתְמוֹדְדוּת בִּימֵי הַמַּאֲבָק בִּזְמַן שֶׁהַמֹּחַ שָׁקֵט וְרָגוּעַ.

וְאַף שֶׁיֶּשְׁנָהּ קְצָת הַרְגָּשַׁת אִי נְעִימוּת לַחְשֹׁב בִּימֵי הָרֹגַע וְהַשַּׁלְוָה עַל יְמֵי הַקַּטְנוּת, שֶׁהֲרֵי לִכְאוֹרָה זֶה מְדַכֵּא גַּם אֶת יְמֵי הַשַּׁלְוָה, עִם כָּל זֶה כְּדַאי הַדָּבָר מִב' סִבּוֹת.

<b><big>א.</b></big> אֵין לַחְשֹׁב זֹאת כָּל הַיּוֹם רַק זְמַן מְסֻיָּם בְּמֶשֶׁךְ הַיּוֹם כְּרֶבַע אוֹ חֲצִי שָׁעָה.

<b><big>ב.</b></big> עָדִיף קְצָת לְהִתְיַסֵּר בְּרַעְיוֹנוֹת שֶׁלֹּא כָּל כָּךְ נָעִים לַחְשֹׁב עֲלֵיהֶם בִּמְקוֹם לִסְבֹּל אַחַר כָּךְ בִּימֵי הָרָעָה קֹשִׁי שֶׁקָּשֶׁה מִנְּשׂוֹא.

עֵצָה זוֹ אֵינָהּ מִשֶּׁלִּי, הֲלֹא הִנָּהּ כְּתוּבָה עַל סֵפֶר הַיָּשָׁר הַמְיֻחָס לְרַבֵּנוּ תַּם, שֶׁהֶאֱרִיךְ שָׁם בִּיעִילוּת עֵצָה זוֹ וְכָתַב שָׁם שֶׁמִּבְּלִי הִיא לֹא תִּכּוֹן הַצְלָחַת הַיַּצִּיבוּת לַנֶּפֶשׁ הַמִּתְנוֹדְדָה, אֶלָּא רַק בַּהֲכָנָתָהּ בִּימֵי שַׁלְוָתָהּ לִימֵי מְבוּכָתָהּ, וּבִידִיעָתָהּ שֶׁבּוֹא יָבוֹאוּ יְמֵי שִׂנְאָה לְעֻמַּת יְמֵי אַהֲבָה תִּצְטַיֵּד הַנֶּפֶשׁ וְתִתְבַּצֵּר לָקוּם בְּעֹז בְּיָמֶיהָ הַטְּרוּפִים בְּכָךְ שֶׁזָּכוֹר תִּזְכֹּר אֶת יֹפִי הַיָּמִים שֶׁעָבְרוּ וּכְמוֹ כֵן עוֹד יָבוֹאוּ, יָמִים שֶׁל הֶאָרַת פָּנִים, שֶׁבְּעֶצֶם מִבְּחִינַת הָאֱלֹקִים קַיָּמִים הֵם גַּם הַיּוֹם, וְכָל הַחֹשֶׁךְ אֵינוֹ אֶלָּא הֶעְדֵּר הָאוֹר וְאֵינוֹ חֹשֶׁךְ מִצַּד עַצְמוֹ וּכְעָנָן כָּלֶה.

~ טו. הַגּוֹרֵם לִבְעָיוֹת נֶפֶשׁ

הַגָּאוֹן ''שֵׁבֶט הַלֵּוִי'' מֵבִיא אֶת הַסִּבָּה הַגּוֹרֶמֶת לִבְעָיוֹת הַנֶּפֶשׁ:

''כָּל הַבָּקִי בְּתַהֲלִיכֵי הַחַיִּים וְהַחִנּוּךְ יוֹדֵעַ - כִּי כָּל הַיְרִידוֹת וְהָעֲלִיּוֹת שֶׁל הָאָדָם תְּלוּיִים בִּשְׁמִירַת הַקְּדֻשָּׁה - קְדֻשַּׁת הַבְּרִית. פְּגָמֵי הַבְּרִית נִרְאִים מְתוּקִים בִּתְחִלָּתָם, אַךְ מָרִים בְּסוֹפָם, הֵמָּה הַמּוֹלִידִים עִצְּבוֹן רוּחַ וְאִי שְׂבִיעוּת רָצוֹן, וְגוֹזְלִים מֵהָאָדָם אֶת שִׂמְחַת הַחַיִּים.

מַה שֶּׁאֵין כֵּן שְׁמִירַת קְדֻשַּׁת הַבְּרִית וְהָעֵינַיִם וְהַזְּהִירוּת בְּכָל מִינֵי נְגִיעוֹת אִסּוּר וּקְרִיאַת עִתּוֹנִים וּסְפָרִים אֲסוּרִים, גּוֹרְמִים שִׂמְחָה וְחִזּוּק וּמַנְחִילִים שִׂמְחַת חַיִּים, וְשַׁעֲרֵי תּוֹרָה וְיִרְאַת שָׁמַיִם נִפְתָּחִים לְפָנָיו''.

עַד כָּאן מִדִּבְרֵי הַגָּאוֹן ''שֵׁבֶט הַלֵּוִי''.

וְהַגָּאוֹן ''נְתִיבוֹת שָׁלוֹם'' כּוֹתֵב:

פְּגַם בְּרִית קֹדֶשׁ גּוֹרֵם עַצְבוּת, כִּמְרֻמָּז בַּפָּרָשָׁה ''בְּעֶצֶב תֵּלְדִי בָנִים'', וְהָעַצְבוּת הִיא הַמְּבִיאָה לְכָל הַדְּבָרִים הָרָעִים. פְּגַם בְּרִית קֹדֶשׁ מֵבִיא לְחֹסֶר סִפּוּק בַּחַיִּים לִהְיוֹת הָאָדָם מְחַפֵּשׂ וְאֵינוֹ מוֹצֵא, וּבַחֹסֶר שֶׁמּוֹצֵא בְּעַצְמוֹ הוֹלֵךְ לְמַלֹּאת סִפּוּקוֹ בְּתַאֲווֹת אֲסוּרוֹת וְהֵמָּה שׁוּב גּוֹרְרוֹת אוֹתוֹ לְעַצְבוּת וְרֵיקָנוּת וְכָךְ חוֹזֵר חָלִילָה.

וְכַיָּדוּעַ פְּגַם בְּרִית קֹדֶשׁ נִקְרָא פְּגַם הַיְסוֹד, שֶׁהוּא יְסוֹד בִּנְיַן הָאָדָם וְהוּא סִבָּה לְבִנְיָנוֹ אוֹ לְחֻרְבָּנוֹ.

וְכַנּוֹדָע עוֹד שֶׁטִּפֵּי הַיְסוֹד נִמְשָׁכִים מֵהַמֹּחַ שֶׁשָּׁם מִשְׁכַּן הַדַּעַת הֲרֵי שֶׁהַפּוֹגֵם בְּרִיתוֹ פּוֹגֵם אֶת דַּעְתּוֹ וּבְכָךְ מִסְתַּלֵּק יִשּׁוּב דַּעְתּוֹ לִפֹּל לְמָרָה שְׁחֹרָה וְעַצְבוּת וּלְאַבֵּד אֶת שְׁפִיּוּת הַדַּעַת רַחְמָנָא לִצְלַן.

כְּמוֹ כֵן הַסְּטַיְפְּלֶר בְּאֶחָד מִמִּכְתָּבָיו כּוֹתֵב וְזוֹ לְשׁוֹנוֹ: אֱמֶת הוּא שֶׁמִּי שֶׁמּוֹצִיא ז''ל הַרְבֵּה, רַחְמָנָא לִצְלַן נַעֲשֶׂה שָׁבוּר וּמְטֻמְטָם עַל דֶּרֶךְ זֶה הַחֹלִי שֶׁל יֵאוּשׁ וְשִׁבְרוֹן. עַד כָּאן.

וְאַחַד הַסִּפּוּרִים הַמְפֻרְסָמִים בְּשֵׁם הָאֲרִיזַ''ל הוּא מַעֲשֶׂה בְּבָחוּר שֶׁנִּכְנְסָה בּוֹ רוּחַ רָעָה לְבַעְתְּתּוֹ, וְהָלְכוּ לְהָאֲרִיזַ''ל לְרַפֹּאתוֹ וְאָמַר שֶׁתְּרוּפָתוֹ - ג' יָמִים לֹא יִרְאֶה פְּנֵי אִשָּׁה וְתֵצֵא הָרוּחַ מִמֶּנּוּ, הִכְנִיסוּהוּ אָבִיו וְאִמּוֹ לְחֶדֶר אֶחָד סָגוּר וְלֹא שָׁעוּ לְצַעֲקוֹתָיו וְזַעֲקוֹתָיו, בַּיּוֹם הַשְּׁלִישִׁי הִשְׁאִירוּהוּ הוֹרָיו סָגוּר בַּחֶדֶר וְהָלְכוּ מְעַט לָנוּחַ לְאַחַר שֶׁהִתְעַיְּפוּ מִשְּׁמִירָה שֶׁשְּׁמָרוּהוּ כִּמְעַט ג' יָמִים בְּתוֹךְ כָּךְ בָּאָה דּוֹדָתוֹ וְנִכְנְסָה לַחֶדֶר וּנְשָׁקַתוּ לְאוֹתוֹ בָּחוּר, וּמִיָּד חָזְרָה הָרוּחַ לָבוֹא בְּתוֹכוֹ וּלְבַעְתְּתּוֹ.

וּבְסֵפֶר הַמִּדּוֹת למוהר''ן מִבְּרֶסְלֶב:

מִי שֶׁלֹּא תִּקֵּן חַטַּאת נְעוּרָיו סוֹבֵל מִדְּאָגוֹת, כִּי עַל יְדֵי הַחֵטְא זֶה שֶׁל פְּגַם הַבְּרִית מִתְלַבֶּשֶׁת הַקְּלִפָּה הַנִּקְרֵאת ''יְלָלָה'', וּמְבִיאָה לְעַצְבוּת וְיֵאוּשׁ, וְהַנִּמְשָׁךְ לְעַצְבוּת וּלְדִכְאוֹן רוּחַ סִימָן הוּא שֶׁנִּכְשָׁל בְּחֵטְא נוֹרָא זֶה שֶׁל זֶרַע לְבַטָּלָה, כִּי הַחֵטְא הַמְגֻנֶּה הַזֶּה מַכְנִיס עַצְבוּת וְדִכָּאוֹן בָּאָדָם, וּכְכָל שֶׁשּׁוֹקֵעַ בּוֹ הָאָדָם בְּיוֹתֵר כֵּן בָּא לִידֵי עַצְבוּת וּמְרִירוּת וְעַצְלוּת. וְעַל כֵּן הָעֵצָה לְהִתְחַזֵּק בִּשְׁמִירַת בְּרִית קָדוֹשׁ וּלְשַׂמֵּחַ עַצְמוֹ בְּתוֹרָה וּתְשׁוּבָה וְלִזָּהֵר מֵהָעִצָּבוֹן, כִּי הָעִצָּבוֹן הוּא שׁוּב גּוֹרֵר אֶת הָאָדָם לְהַמְשִׁיךְ וְלִפְגֹּם כְּדֵי לְסַפֵּק אֶת רֵיקָנוּתוֹ וְעַצְבוּתוֹ.

וְעוֹד מָלֵא מִזֶּה בַּסְּפָרִים הַקְּדוֹשִׁים, כִּי אֵלּוּ הַפּוֹגְמִים בְּרִיתָם שְׁרוּיִים הֵמָּה בִּפְחָדִים וַחֲרָדוֹת, דִּכְאוֹנוֹת וְעַצְבוּת כִּי בְּמַחְשַׁבְתָּם לְהִתְאַבֵּד מֵרֹב עֶצְבוֹנָם וְיֵאוּשָׁם, וְהָעֵצָה הִיא עֲזִיבַת הַחֵטְא חֲרָטָה וִדּוּי וְקַבָּלָה.

וּלְדַאֲבוֹנֵנוּ הַגָּדוֹל הַרְבֵּה מֵהַמְטֻפָּלִים בִּבְעָיוֹת נֶפֶשׁ נוֹעָצִים וְנִנְעָצִים בְּעֵצָה נִבְעָרָה שֶׁל פְּסִיכוֹלוֹגִים אוֹ שֶׁל יְדִידִים כְּסִילִים הַמְיַעֲצִים לָהֶם עֲצַת בִּלְעָם לְהַרְגִּיעַ אֶת דִּכְאוֹנָם וּמְרִי רוּחָם בַּחֵטְא הַגָּדוֹל שֶׁל עֲרָיוֹת, תַּעֲרֹבֶת אֲנָשִׁים וְנָשִׁים, הִסְתַּכְּלֻיּוֹת אֲסוּרוֹת, עִתּוֹנִים, סְרָטִים, בַּחֹמֶר הָרָעִיל בְּיוֹתֵר לִבְעָיוֹת הַנֶּפֶשׁ מְנַסִּים לִפְתֹּר אֶת בְּעָיוֹת הַנֶּפֶשׁ, הֲיַעֲלֶה בְּיָדָם?!

כַּמָּה אִם כֵּן הַסִּבָּה פְּשׁוּטָה הַיּוֹם לְרִבּוּי בְּעָיוֹת הַנֶּפֶשׁ וּמְצוּקָתָהּ, אַחַר שֶׁטֵּרוּף הָעֲרָיוֹת וַאֲבִיזְרַיְהוּ בִּמְלֹא עָצְמָתוֹ, פְּרִיצוּת וְהֶפְקֵרוּת שֶׁיֶּשְׁנָהּ הַיּוֹם לֹא הָיְתָה מֵעוֹלָם, וּכְמוֹ כֵן רִבּוּי בְּכַמּוּת וְאֵיכוּת בְּעָיוֹת הַנֶּפֶשׁ לֹא הָיוּ כְּמוֹתָם מֵעוֹלָם.

גִּלּוּי גָּדוֹל גִּלּוּ לָנוּ רַבּוֹתֵינוּ אֵבָר אֶחָד יֶשְׁנוֹ בָּאָדָם מַרְעִיבוֹ - שָׂבֵעַ, מַשְׂבִּיעוֹ - רָעֵב, אִם כֵּן זוֹ הָעֵצָה הַיְעוּצָה לְרִפּוּי הַנְּשָׁמָה וְהַנֶּפֶשׁ וְהַגּוּף לִגְדֹּר עַצְמֵנוּ בִּגְדָרִים וּסְיָגִים מֵחִלּוּל הַקְּדֻשָּׁה וּלְהַרְבּוֹת בְּיִרְאַת שָׁמַיִם וּשְׁמִירַת הַקְּדֻשָּׁה וּבָזֶה נָבִיא לְעַצְמֵנוּ אֶת הָרְוָחָה וְהָרֹגַע, כָּל הַחָכְמָה הִיא לִזָּהֵר מֵהַמְזֻמָּנִים שֶׁשּׁוֹלֵף כֹּחַ הָרַע לְמַרְגּוֹעַ הַנֶּפֶשׁ, הַפִּתְרוֹנוֹת שֶׁלּוֹ הֵם מִיָּדִיִּים, כִּבְיָכוֹל הַצָּעוֹתָיו נִרְאוֹת כְּפוֹתְרוֹת אֶת מְצוּקַת הַנֶּפֶשׁ מִיָּד אוּלָם טָמוּן בַּעֲצוֹתָיו סִבַּת הַמַּחֲלָה וְהַמְרָאָתָהּ. הַמַּאֲמִין הוּא שֶׁנִּצָּל, וּבְפָסוּק אֶחָד סִכֵּם חֲבַקּוּק אֶת נִצְחוֹן הַמִּלְחָמָה בְּסוֹפָהּ ''וְצַדִּיק בֶּאֱמוּנָתוֹ יִחְיֶה'', צַדִּיק הוּא בְּחִינַת שׁוֹמֵר הַבְּרִית, כַּמָּה יוּכַל אוֹתוֹ צַדִּיק לְהַחְזִיק בְּצִדְקוּתוֹ - בֶּאֱמוּנָתוֹ, רַק בֶּאֱמוּנָה תְּמִימָה יוּכַל הַצַּדִּיק לְהַמְשִׁיךְ בְּתֹקֶף נִסְיוֹנוֹתָיו עַל צִדְקוּתוֹ לִהְיוֹת תַּקִּיף וְנוֹעָז שֶׁלֹּא נָתוּן לַפִּתּוּי הַשּׁוֹטֵף אֶת פְּתָיֵי הָעוֹלָם.

וַהֲרֵי לֹא נֶאֱמַר וְאָדָם בֶּאֱמוּנָתוֹ יִחְיֶה אֶלָּא צַדִּיק, דְּהַיְנוּ יִצְטָרְכוּ ב' הַפְּרָטִים יַחַד כִּי לֹא יִתָּכֵן זֶה בְּלֹא זֶה. וּדְבָרֵינוּ לַאֲנָשִׁים וְעַל אַחַת כַּמָּה וְכַמָּה לְנָשִׁים, אִשָּׁה הַמְהַלֶּכֶת בִּלְבוּשׁ לֹא צָנוּעַ כַּהֲלָכָה וּמְהַוָּה מִכְשׁוֹל לְעַצְמָהּ וְלַאֲחֵרִים בְּוַדַּאי שֶׁכָּאן מְקוֹר הָרָעָה וְהַצָּרָה לִגְרֹם יִסּוּרֵי נֶפֶשׁ לְעַצְמָהּ בִּהְיוֹתָהּ גּוֹרֶמֶת כֵּן לַאֲחֵרִים, וּבִתְשׁוּבָה שְׁלֵמָה שֶׁתַּעֲשֶׂה לְהַקְפִּיד בִּצְנִיעוּת הַלְּבוּשׁ וּהַהַנְהָגָה יָשׁוּב ה' וִירַפֵּא לָהּ.

~ טז. עֲשֵׂה לְךָ רַב וּקְנֵה לְךָ חָבֵר

''דְּאָגָה בְּלֶב אִישׁ יַשְׂחֶנָּה'' - וּבַגְּמָרָא נֶאֶמְרוּ ב' עֵצוֹת, א', יְשִׂיחֶנָּה לְהַקָּבָּ''ה, ב', יְשִׂיחֶנָּה לַחֲבֵרוֹ. בְּעִנְיַן יְשִׂיחֶנָּה לְהַקָּבָּ''ה כְּבָר דִּבַּרְנוּ לְעֵיל בְּפֶרֶק י', בְּפֶרֶק זֶה נְבָאֵר וְנַרְחִיב אֶת הָעֵצָה הַשְּׁנִיָּה וְהִיא יְשִׂיחֶנָּה לַחֲבֵרוֹ.

הֶאֱרַכְנוּ בַּפְּרָקִים לְעֵיל שֶׁעִקַּר הַתְּרוּפָה לִבְעָיוֹת הַנֶּפֶשׁ תְּלוּיָה בְּחֹזֶק הָאֱמוּנָה וּבְהִתְבַּטְּלוּת לַהֲלִיכוֹת הַגּוֹזֵר, וְלִרְאוֹת בְּהַנְהָגָתוֹ אֶת הַהַנְהָגָה הַטּוֹבָה וְהַמּוֹעִילָה בְּיוֹתֵר (וראה לקמן בפרק יח' שבארנו זאת בהרחבה).

אוּלָם כְּשֶׁאָדָם נִתְקָף בְּבִלְבּוּל, מֹחוֹ מִתְקַטֵּן וְדַעְתּוֹ אֵינָהּ מְיֻשֶּׁבֶת עָלָיו וְקָשֶׁה לוֹ מְאֹד אָז לְהִתְחַזֵּק וּלְיַשֵּׁב אֶת דַּעְתּוֹ וּלְחַזְּקָהּ בֶּאֱמוּנָה וּבִטָּחוֹן, הַפִּתְרוֹן לְכָךְ שֶׁיְּהֵא לְךָ חָבֵר אוֹ רַב נֶאֱמָן, אִישׁ סוֹד, שֶׁמֵּבִין לִבְעָיַת נַפְשְׁךָ, וְנֶאֱמַן רוּחַ שֶׁלֹּא לוֹמַר לְשׁוּם אָדָם אֶת מַצָּבְךָ, כְּדֵי שֶׁלֹּא לְהַבְאִישׁ אֶת מַעֲמָדְךָ דָּבָר שֶׁיִּגְרֹם לְעִרְעוּר הַנֶּפֶשׁ.

וְאַגַּב, יֵשׁ מְאֹד לְהִזָּהֵר שֶׁלֹּא לְפַרְסֵם אֶת עִרְעוּר הַנֶּפֶשׁ וּלְהַעֲלִימוֹ בְּמִדַּת הָאֶפְשָׁר, כִּי אָז תִּדָּחֶה בְּעֵינֵי הַחֶבְרָה, רַבִּים מֵהַחֶבְרָה לֹא יָבִינוּ לְרוּחֲךָ וּלְמוּעַקְתְּךָ וְאַף יָצִיקוּ לְךָ בְּיוֹתֵר בְּהָצֵר צְעָדֶיךָ מֵהִתְקָרֵב אֶצְלָם.

וְלָכֵן יֵשׁ לְךָ לְחַפֵּשׂ חָבֵר אוֹ רַב אִישׁ סוֹד נֶאֱמָן בְּיוֹתֵר, אוֹהֵב בַּעַל אֱמוּנָה וּבִטָּחוֹן וְיִרְאַת שָׁמַיִם שֶׁיֵּשׁ בְּכֹחוֹ לְעוֹדֵד וּלְחַזֵּק.

לֹא לְחִנָּם אָמְרוּ חֲזַ''ל: ''אוֹ חַבְרוּתָא אוֹ מִיתוּתָא''.

חַבְרוּתָא נִצְרֶכֶת לֹא רַק לְפִלְפּוּל הַתּוֹרָה וְלַהֲבָנָתָהּ אֶלָּא גַּם לְעֵזֶר וּתְמִיכָה בֶּאֱמוּנָה וּבִטָּחוֹן בֵּין אָדָם לַחֲבֵרוֹ. וְהָרֶוַח הַגָּדוֹל שֶׁתַּרְוִיחַ בִּמְצִיאַת חָבֵר אוֹ רַב סַבְלָן הַמּוּכָן לִשְׁמֹעַ אֶת מוּעֲקוֹת לִבְּךָ הוּא לֹא רַק בְּשָׁעָה שֶׁהִנְּךָ מְדַבֵּר עִמּוֹ מַמָּשׁ וְשׁוֹפֵךְ אֶת מְרִי מְצוּקָתְךָ לְפָנָיו שֶׁאָז בְּוַדַּאי אַתָּה פּוֹרֵק אֶת הַמִּטְעָן הַמַּר שֶׁבְּלִבְּךָ וּמִתְחַזֵּק בֶּאֱמוּנָה אֶלָּא גַּם כְּשֶׁאֵינְךָ יָכוֹל בְּפֹעַל לְדַבֵּר עִם אוֹתוֹ יָדִיד אוֹ רַב, עֶצֶם זֶה שֶׁאַתָּה יוֹדֵעַ שֶׁיֵּשׁ מִי שֶׁמּוּכָן לִשְׁמֹעַ אוֹתְךָ וְיֵשׁ מִי שֶׁמֵּבִין לְרוּחֲךָ וּמוּכָן לַעֲזֹר לְךָ בִּמְצוּקָתְךָ כְּבָר מִכָּךְ יָכוֹל אַתָּה לְהַרְגִּישׁ הַרְבֵּה יוֹתֵר טוֹב.

שֶׁהֲרֵי הָאָדָם בִּמְצוּקָתוֹ חַיָּב שֶׁתְּהֵא לוֹ תִּקְוָה וּתְלוּת בַּמּוֹשִׁיעַ שֶׁיּוּכַל לְהוֹשִׁיעוֹ, וְלָכֵן כַּמּוּבָן מִי שֶׁזּוֹכֶה לְצַמְצֵם אֶת כָּל תְּלוּתוֹ וְתִקְוָתוֹ רַק בַּבּוֹרֵא וּמִסְתַּפֵּק בְּכָךְ כְּדֵי לְהַרְגִּיעַ אֶת עַצְמוֹ בְּוַדַּאי שֶׁעָדִיף זֶה עַל הַכֹּל, אוּלָם לֹא לְכֻלָּם אוֹתוֹ כֹּחַ בִּטָּחוֹן לִהְיוֹת בּוֹטְחִים בַּבּוֹרֵא יִתְבָּרַךְ בִּלְבַד, וּבִפְרָט שֶׁחָבֵר טוֹב אוֹ רַב אֵין זֶה סְתִירָה לֶאֱמוּנָה וּבִטָּחוֹן, לְפִי שֶׁסִּבַּת הִתְקַשְּׁרוּתְךָ לְחָבֵר אוֹ לְרַב הִיא לְצֹרֶךְ חִזּוּק הָאֱמוּנָה שֶׁיְּחַזְּקוּ הֵמָּה אֶת הָאֱמוּנָה בְּלִבְּךָ מִתּוֹךְ אַהֲבָה כֵּנָה שֶׁאֵינָהּ תְּלוּיָה בַּדָּבָר.

''אֵין חָבוּשׁ מַתִּיר עַצְמוֹ מִבֵּית הָאֲסוּרִים'' - אָדָם הַנֶּאֱסָר וְנֶחְבָּשׁ בְּהַטְרָדַת מַחְשָׁבוֹת וּבִלְבּוּל אֵינוֹ יָכוֹל לְחַלֵּץ עֵת עַצְמוֹ מִבֵּית אֲסוּרִים שֶׁלּוֹ, עָלָיו לֵילֵךְ לְחָבֵר נֶאֱמָן שֶׁאֵינוֹ חָבוּשׁ אֶלָּא מְשֻׁחְרָר בְּמַחְשְׁבוֹתָיו וּמְיֻשָּׁב בְּדַעְתּוֹ וְהוּא וְרַק הוּא שֶׁיֵּשׁ בְּכֹחוֹ לְשַׁחְרֵר גַּם אוֹתְךָ מִכַּבְלֵי מַחְשְׁבוֹתֶיךָ.

וְזוֹ עֵצָה נִפְלָאָה לְכָל בְּעָיָה וּבְעָיָה, לֹא רַק לִבְעָיוֹת הַנֶּפֶשׁ אֶלָּא גַּם לִירִידוֹת בְּתוֹרָה וְיִרְאַת שָׁמַיִם, בְּעָיוֹת בַּקְּדֻשָּׁה וּבְמַחְשָׁבוֹת זָרוֹת וְכַדּוֹמֶה, הִתְיַעֲצוּת עִם חָכָם אוֹ חָבֵר נֶאֱמָן וְאוֹהֵב - לְשֵׁם שָׁמַיִם, יְכוֹלוֹת לְהוֹעִיל מְאֹד לְהוֹצִיא מִיֵּאוּשׁ וְעַצְבוּת וּלְהָבִיא אֶת הַבְּעָיוֹת לְפִתְרוֹנָן בְּרֹב יוֹעֵץ.

וְהוּא כְּלָל גָּדוֹל שֶׁמּוּבָא בַּסְּפָרִים הַקְּדוֹשִׁים, שֶׁעִקַּר כֹּחוֹ שֶׁל יֵצֶר הָרַע הוּא בַּמִּסְתָּרִים וּבְהֶעְלֵם - הַפְרֵד וּמְשֹׁל, לְהַפְרִיד בֵּין רֵעִים וִירֵאֵי שָׁמַיִם וּבְכָךְ לִשְׁלֹט עֲלֵיהֶם כְּשֶׁהֵם אֶחָד אֶחָד לְעַצְמוֹ, וּמִי שֶׁנִּכְשָׁל בְּעִנְיְנֵי קְדֻשָּׁה אוֹ הַסּוֹבֵל מִבְּעָיוֹת וְהַטְרָדוֹת מַחְשָׁבוֹת וְאֵינוֹ מְדַבֵּר עִם חָבֵר נֶאֱמָן אוֹ רַב שֶׁיָּכוֹל לְהוֹצִיאוֹ מִשְּׁאוֹל תַּחְתִּיָּה זֶה, הֲרֵי שֶׁכָּל בְּעָיוֹת אֵלּוּ הוֹפְכִים לִהְיוֹת סוֹדוֹ פְּנִימִי שֶׁל הַסּוֹבֵל מֵהֶם וְעִמָּם הוּא ''מִשְׁתַּעְשֵׁעַ'' כָּל הַיּוֹם בְּמִלְחָמָה פְּנִימִית מְסֻבֶּכֶת וּמְפָרֶכֶת.

אֲבָל מִי שֶׁמְּדַבֵּר עִם גָּדוֹל מִמֶּנּוּ וּמְסַפֵּר לוֹ אֶת בְּעָיוֹתָיו וְכִשְׁלוֹנוֹתָיו, הִנֵּה, כְּבָר עֶצֶם הַסִּפּוּר שׁוֹבֵר אֶת כֹּחוֹ שֶׁל הַיֵּצֶר, כִּי עַל יְדֵי שֶׁמְּסַפֵּר הוּא מוֹצִיא אֶת הַדָּבָר מִפְּנִימִיּוּת הַנֶּפֶשׁ הַחוּצָה עַל יְדֵי הַדִּבּוּר, וְשׁוּב אֵין זֶה תּוֹפֵס מָקוֹם בִּפְנִימִיּוּת הַנֶּפֶשׁ אֶלָּא בְּחִיצוֹנִיּוּתָהּ, וְהַבְּעָיָה הוֹפֶכֶת לִהְיוֹת יוֹתֵר חִיצוֹנִית וּמְשַׁחְרֶרֶת אֶת הַלַּחַץ הַפְּנִימִי.

עֵצָה זוֹ נֶאֶמְרָה מֵרַבּוֹתֵינוּ וּמִגְּדוֹלֵי הַמְחַנְּכִים הָעוֹסְקִים בִּבְעָיוֹת חִנּוּךְ לַנֹּעַר הַמַּדְגִּישִׁים שֶׁרַבִּים נָפְלוּ וְנִמּוֹקוּ בְּיִסּוּרֵיהֶם וּבִבְעָיוֹתֵיהֶם רַק מִפְּנֵי שֶׁנִּמְנְעוּ מִפְּנֵי הַבּוּשָׁה אוֹ הַפַּחַד לְהַבִּיעַ אֶת פְּנִימִיּוּתָם, לְעֻמָּתָם רַבִּים שֶׁנִּצְּלוּ לְגַמְרֵי בְּקַיְּמָם עֵצָה זוֹ. יִשְׁמַע חָכָם וְיוֹסֵף לֶקַח לִהְיוֹת ''שׁוֹמֵעַ לְעֵצָה - חָכָם'', וּ''תְשׁוּעָה בְּרֹב יוֹעֵץ''.

~ יז. סְגֻלּוֹת לְהָסִיר הַפַּחַד

בְּשׁוּ''ת ''רַב פְּעָלִים'' ח''ג בְּסוֹפוֹ ''סוֹד יְשָׁרִים'' סִימָן י''ט הֵבִיא אֶת הַסְּגֻלּוֹת דִּלְהַלָּן לְהִנָּצֵל מִפַּחַד

שְׁאֵלָה: 

אֶחָד שֶׁבָּא לוֹ פַּחַד בִּלְבָבוֹ תָּמִיד שֶׁכָּל שָׁעָה יִתְעוֹרֵר הַפַּחַד בִּלְבָבוֹ וְאֵינוֹ יוֹדֵעַ לָמָּה הוּא מְפַחֵד מַה יַּעֲשֶׂה, יוֹרֶנּוּ ושכמ''ה:

תְּשׁוּבָה: 

<b><big>א.</b></big> תְּחִלַּת הַכֹּל יִזָּהֵר בִּקְרִיאַת שְׁמַע שַׁחֲרִית וְעַרְבִית וְשֶׁעַל הַמִּטָּה שֶׁיִּקְרָא אוֹתָהּ בְּכַוָּנָה וּבְמִתּוּן וְעַיֵּן מְגִלָּה דַּף ג' ע''א.

<b><big>ב.</b></big> גַּם יִזָּהֵר שֶׁלֹּא יַרְגִּיל לְהַנִּיחַ יָדָיו עַל נְחִירָיו וּשְׂפָתָיו וְעַיֵּן בִּגְמָרָא דִּפְסָחִים דַּף קי''ב ע''א.

<b><big>ג.</b></big> גַּם יִזָּהֵר בִּנְטִילַת יָדַיִם שֶׁל שַׁחֲרִית וְשֶׁל בֵּית הַכִּסֵּא לַעֲשׂוֹתָהּ ג' פְּעָמִים בְּסֵרוּגִין וּבְשֹׁפִי וְכֵן יִזָּהֵר בִּנְטִילַת יָדַיִם אַחַר הַהַקָּזָה וְאַחַר גִּלּוּחַ וְאַחַר נְטִילַת צִפָּרְנָיו לַעֲשׂוֹתָם גַּם כֵּן ג' פְּעָמִים בְּסֵרוּגִין וְעַיֵּן פְּסָחִים דַּף קי''ב ע''א.

<b><big>ד.</b></big> גַּם יַרְגִּיל לוֹמַר בְּלַחַשׁ בְּכָל עֵת מִשְּׁעוֹת הַיּוֹם אוֹ מִשְּׁעוֹת הַלַּיְלָה דְּבָרִים אֵלּוּ ''עיזא דבי טבחי שמינא מינאי'' וְכֵן בְּעֵת שֶׁמִּתְעוֹרֵר הַפַּחַד בִּלְבָבוֹ אָז תֵּכֶף וּמִיָּד יֹאמַר דְּבָרִים אֵלּוּ וְעַיֵּן בִּגְמָרָא דִּמְגִלָּה דַּף ג' ע''א. גַּם יִשְׁתַּדֵּל לִתְלוֹת עָלָיו שֵׁן שֶׁל זְאֵב.

<b><big>ה.</b></big> גַּם יִזָּהֵר לוֹמַר בְּכָל יוֹם בַּבֹּקֶר מִזְמוֹר יוֹשֵׁב בְּסֵתֶר עֶלְיוֹן שְׁלֹשָׁה פְּעָמִים וְיַתְחִיל מִן פָּסוּק וִיהִי נֹעַם.

<b><big>ו.</b></big> וְכֵן יֹאמַר גַּם כֵּן מִזְמוֹר שִׁיר לַמַּעֲלוֹת אֶשָּׂא עֵינַי אֶל הֶהָרִים שְׁלֹשָׁה פְּעָמִים וְקֹדֶם שֶׁיִּישַׁן יֹאמַר מִזְמוֹרִים אֵלּוּ פַּעַם אַחַת.

<b><big>ז.</b></big> גַּם בְּכָל תְּפִלַּת הָעֲמִידָה הֵן בְּשַׁבָּת הֵן בְּחוֹל יֹאמַר קֹדֶם אֱלֹקַי נְצוֹר מִזְמוֹר שִׁיר לַמַּעֲלוֹת אֶשָּׂא עֵינַי אֶל הֶהָרִים.

<b><big>ח.</b></big> יִזָּהֵר לִלְבֹּשׁ טַלִּית קָטָן כָּשֵׁר וּבָדוּק.

<b><big>ט.</b></big> גַּם יִכְתֹּב הַסּוֹפֵר עַל קְלָף כָּשֵׁר שֵׁם נעורירון הַיּוֹצֵא מִן פָּסוּק וַיֹּאמֶר אֲלֵיהֶם יִשְׂרָאֵל אֲבִיהֶם וְכוּ' וְשֵׁם צדנלב''ש הַיּוֹצֵא מִן פָּסוּק מְעַט צֹרִי וּמְעַט דְּבַשׁ וְכוּ' וְיִתְלֶה עָלָיו, וְשֵׁמוֹת אֵלּוּ כְּתוּבִים בְּשַׁעַר הַכַּוָּנוֹת לְרַבֵּנוּ הָאֲרִ''י זַ''ל אֵצֶל פִּטּוּם הַקְּטֹרֶת.


עוֹד סְגֻלּוֹת לְהִנָּצֵל מִפַּחַד:

<b><big>א.</b></big> יִטֹּל עִמּוֹ עֲרָבָה שֶׁל הוֹשַׁעְנָא רַבָּה שֶׁנֶּחְבְּטָה בַּקַּרְקַע, וּכְמוֹ כֵן יְשִׂימָהּ מִתַּחַת הַכַּר בִּשְׁעַת הַשֵּׁנָה, וְיַצִּיל מִפַּחַד.

<b><big>ב.</b></big> יִתְפֹּס בְּיָדוֹ חֲתִיכַת אֲפִיקוֹמָן (עָדִיף גֹּדֶל כַּזַּיִת) עִם מֶלַח, וּשְׁנֵיהֶם יִהְיוּ עִמּוֹ בִּשְׁעַת בִּרְכַּת סְפִירַת הָעֹמֶר, וְאַחַר הָעֹמֶר יִהְיוּ עִמּוֹ תָּמִיד, וְיַצִּיל מִפַּחַד. וְגַם בָּזֶה טוֹב לָשִׂים תַּחַת הַכָּרִית בִּשְׁעַת הַשֵּׁנָה.

<b><big>ג.</b></big> אִם אֵין לוֹ אֲפִיקוֹמָן, יִטֹּל מֶלַח לְבַד בִּשְׁעַת בִּרְכַּת סְפִירַת הָעֹמֶר, וְיוֹעִיל לְהַצִּיל מֵעֵין הָרָע, וְרַק שֶׁיִּזָּהֵר שֶׁלֹּא יִגַּע הַמֶּלַח בָּרִצְפָּה. (רבנו בחיי)

<b><big>ד.</b></big> שְׁנֵי מִזְמוֹרֵי תְּהִלִּים מוֹעִילִים מְאֹד לְסַלֵּק הַפַּחַד: מִזְמוֹר יד וּמִזְמוֹר נג.

<b><big>ה.</b></big> סְגֻלָּה נִפְלָאָה לְהָסִיר הַפַּחַד - לִקְרֹא אָנָּא בְּכֹחַ וְכוּ' כָּל שְׁתֵּי מִלִּים יַחַד, וּלְכַוֵּן בִּשְׁמוֹת הַקֹּדֶשׁ שֶׁבְּסוֹף כָּל שׁוּרָה מִבְּלִי לְהוֹצִיאָם בַּפֶּה.

וְזֶה תָּאֳרוֹ:

&nbsp&nbsp&nbsp&nbsp&nbspאָנָּא בְּכֹחַ. גְּדֻלַּת יְמִינְךָ. תַּתִּיר צְרוּרָה:  &nbsp&nbsp&nbsp&nbsp&nbsp&nbsp&nbsp&nbsp(אב''ג ית''צ)
&nbsp&nbsp&nbsp&nbsp&nbspקַבֵּל רִנַּת. עַמְּךָ שַׂגְבֵנוּ. טַהֲרֵנוּ נוֹרָא:  &nbsp&nbsp&nbsp&nbsp&nbsp&nbsp&nbsp&nbsp&nbsp&nbsp&nbsp&nbsp(קר''ע שט''ן)
&nbsp&nbsp&nbsp&nbsp&nbspנָא גִבּוֹר. דּוֹרְשֵׁי יִחוּדְךָ. כְּבָבַת שָׁמְרֵם:  &nbsp&nbsp&nbsp&nbsp&nbsp&nbsp&nbsp&nbsp&nbsp(נג''ד יכ''ש)
&nbsp&nbsp&nbsp&nbsp&nbspבָּרְכֵם טַהֲרֵם. רַחֲמֵי צִדְקָתֶךָ. תָּמִיד גָּמְלֵם:  (בט''ר צת''ג)
&nbsp&nbsp&nbsp&nbsp&nbspחֲסִין קָדוֹשׁ. בְּרֹב טוּבְךָ. נַהֵל עֲדָתֶךָ:  &nbsp&nbsp&nbsp&nbsp&nbsp&nbsp&nbsp&nbsp&nbsp&nbsp&nbsp&nbsp(חק''ב טנ''ע)
&nbsp&nbsp&nbsp&nbsp&nbspיָחִיד גֵּאֶה. לְעַמְּךָ פְּנֵה. זוֹכְרֵי קְדֻשָּׁתֶךָ:  &nbsp&nbsp&nbsp&nbsp&nbsp&nbsp&nbsp&nbsp(יג''ל פז''ק)
&nbsp&nbsp&nbsp&nbsp&nbspשַׁוְעָתֵנוּ קַבֵּל. וּשְׁמַע צַעֲקָתֵנוּ. יוֹדֵעַ תַּעֲלוּמוֹת:  (שק''ו צי''ת)
&nbsp&nbsp&nbsp&nbsp&nbspבָּרוּךְ שֵׁם כְּבוֹד מַלְכוּתוֹ לְעוֹלָם וָעֶד:

<b><big>ו.</b></big> וּסְגֻלַּת הַסְּגֻלּוֹת הִיא הַהַכְנָעָה וְהָעֲנָוָה, כִּי הַרְבֵּה פְּעָמִים מַכְנִיעַ הַקָּבָּ''ה אֶת הָאָדָם הַגֵּאֶה וְהַשַּׁלְטָן הַמֵּטִיל מוֹרָאוֹ שֶׁלֹּא לְשֵׁם שָׁמַיִם בְּבֵיתוֹ וּבִסְבִיבָתוֹ בְּכָךְ שֶׁנּוֹפְלִים עָלָיו פְּחָדִים, וְהִיא מִדָּה כְּנֶגֶד מִדָּה כְּנֶגֶד בִּשְׁבִיל שֶׁהֵטִיל מוֹרָאוֹ וּפַחֲדוֹ עַל בְּנֵי אָדָם.

~ יח. סִכּוּם

''אַל תֹּאמַר מֶה הָיָה שֶׁהַיָּמִים הָרִאשֹׁנִים הָיוּ טוֹבִים מֵאֵלֶּה, כִּי לֹא מֵחָכְמָה שָׁאַלְתָּ עַל זֶה'' (קהלת ז, י)

עָבְרָה עָלֶיךָ תְּקוּפַת שָׁנִים יָפָה וּשְׁלֵוָה, וּלְפֶתַע קָרְסָה הַשַּׁלְוָה וּבִמְקוֹמָהּ נָחֲתָה עָלֶיךָ תְּקוּפָה טְרוּפָה וְטוֹרְדָנִית, הַמַּטְרִידָה וּמְשַׁבֶּשֶׁת לֹא רַק אֶת אֹרַח הַחַיִּים הַנּוֹרְמָלִי שֶׁלְּךָ אֶלָּא גַּם אֶת עֲבוֹדַת ה' הַנִּמְנַעַת מִמְּךָ מֵעַתָּה מִלַּעֲשׂוֹתָהּ בְּאוֹתוֹ יֹפִי וְיִשּׁוּב הַדַּעַת כְּמִקֹּדֶם.

לָאָדָם נִדְמֶה, וְכִי לֹא טוֹב יוֹתֵר לוּ הָיִיתִי כְּמִקֹּדֶם, עוֹבֵד ה', עוֹסֵק בַּתּוֹרָה מִתּוֹךְ יִשּׁוּב הַדַּעַת, מִתְפַּלֵּל בְּכַוָּנָה, וּלְשֵׁם מַה בָּאתָה עֲלֵי הַצָּרָה הַזּוֹ שֶׁל מְצוּקַת הַטְרָדַת מַחְשָׁבוֹת דִּמְיוֹנִיּוֹת וְטִפְּשִׁיּוֹת, מֶה חָטָאתִי וּמַה פָּשַׁעְתִּי כִּי בָּאָה עָלַי צָרָה זוֹ, וּמַה תּוֹעֶלֶת יֵצֵא לִי מִמֶּנָּה, הֲלֹא רַק הֶפְסֵד תּוֹרָה וּמִצְווֹת, מֶתַח עַצְבוּת, אֲוִירָה עֲגוּמָה אֵצֶל כָּל בְּנֵי מִשְׁפַּחְתִּי וְעוֹד הַשְׁלָכוֹת מְתַסְכְּלוֹת שֶׁלִּכְאוֹרָה לֹא יוֹצֵא מֵהֶם שׁוּם דָּבָר טוֹב.

שְׁלֹמֹה הַמֶּלֶךְ ע''ה מְלַמְּדֵנוּ, שֶׁלְּעוֹלָם לֹא יֹאמַר אָדָם: מֶה הָיָה? הֲלֹא ''הַיָּמִים הָרִאשׁוֹנִים הָיוּ טוֹבִים מֵאֵלֶּה'', אֵלּוּ אֵינָם דִּבְרֵי חָכְמָה, ''כִּי לֹא מֵחָכְמָה שָׁאַלְתָּ עַל זֶה''.

יְסוֹד הַסֵּבֶל שֶׁלָּנוּ נוֹבֵעַ מִמַּרְדָנוּת וְעַקְשָׁנוּת, אֵינֶנּוּ מוּכָנִים לְהִתְבַּטֵּל לִרְצוֹן ה'.

מִי אָמַר לְךָ שֶׁלְּהַקָּבָּ''ה יֵשׁ לוֹ יוֹתֵר נַחַת מֵעֲבוֹדָתְךָ אוֹתוֹ בַּיָּמִים הָרִאשׁוֹנִים, שֶׁמָּא, וּמִסְּתָמָא כָּךְ יֵשׁ לוֹ נַחַת מִמְּךָ כָּעֵת, דַּוְקָא כָּעֵת כְּשֶׁהִנְךָ מִתְמוֹדֵד וּמִתְאַבֵּק עַל כָּל אֹרַח חַיֶּיךָ, וְנִזְקָק אַתָּה לִתְפִלָּה וְלֶאֱמוּנָה לְהֶמְשֵׁךְ קִיּוּמְךָ הַמִּינִימָלִי, וְנֻטְרַלְתָּ מִכָּל בִּטָּחוֹן עַצְמִי וְנֶאֱלַצְתָּ לָבוֹא לְמַצָּב שֶׁל תְּלוּת בְּהַקָּבָּ''ה עַל כָּל פְּרָט וּפְרָט מִמַּהֲלַךְ חַיֶּיךָ, אוּלַי בָּזֶה יֵשׁ נַחַת לְהַקָּבָּ''ה הַרְבֵּה יוֹתֵר.

הַקָּבָּ''ה הֶחְלִיט בְּחָכְמָתוֹ לִדְרֹשׁ מִמְּךָ תַּפְקִיד שֶׁכָּזֶה הַיּוֹם, לָמָּה תִּתְעַקֵּשׁ לְסָרֵב וְלִרְצוֹת וְלַחְזֹר לְתַפְקִידְךָ הַקּוֹדֵם.

חַיָּל נֶאֱמָן שֶׁהֻפְקַד בְּתַפְקִיד מְסֻיָּם בְּחֵיל הַיַּבָּשָׁה אוֹ הַיָּם, אִם יִתְמָרֵד לְתַפְקֵד דַּוְקָא בְּחֵיל הָאֲוִיר - חַיָּל נֶאֱמָן יִקָּרֵא?! הֲלֹא זֶהוּ חַיָּל סַרְבָן, עִם כָּל הַמַּחְשָׁבוֹת הַטּוֹבוֹת שֶׁיְּכוֹלוֹת לִהְיוֹת לוֹ שֶׁבְּחֵיל הָאֲוִיר יוּכַל לִפְעֹל יוֹתֵר.

וּבִפְרָט שֶׁאִם הַקָּבָּ''ה סָגַר עָלֶיךָ מֵעַתָּה לִחְיוֹת בִּנְתוּנֵי מְצוּקָה סִימָן בָּרוּר שֶׁרוֹצֶה הוּא כָּעֵת אֶת עֲבוֹדָתְךָ בִּתְנָאִים כָּאֵלֶּה דַּוְקָא, וְאַף שֶׁעוֹלֶה הַדָּבָר בְּמִעוּט תּוֹרָה וַעֲבוֹדָה, בִּלְבּוּל וְטִרְדוֹת מֶתַח וְעַצְבוּת, מִי אָמַר לְךָ שֶׁהַקָּבָּ''ה רוֹצֶה אֶת דַּפֵּי הַגְּמָרָא שֶׁלְּךָ מִתּוֹךְ נַחַת וְשַׁלְוָה, אוּלַי טוֹב לוֹ דַּף אֶחָד כָּעֵת שֶׁלְּךָ מִתּוֹךְ טֵרוּף וּבִלְבּוּל. מִי אָנוּ שֶׁנַּכְתִּיב לְהַקָּבָּ''ה אֶת הַתַּפְקִידִים שֶׁיֻּטְּלוּ עָלֵינוּ.

לְסִכּוּם!

אַשְׁרֵינוּ שֶׁיֵּשׁ לָנוּ אֱמוּנָה, עִם אֱמוּנָה אֶפְשָׁר לַעֲבֹר אֶת הַגֶּשֶׁר הַמְסֻכָּן שֶׁל הָעוֹלָם, שֶׁכֻּלּוֹ ''גֶּשֶׁר צַר מְאֹד וְהָעִקָּר לֹא לְפַחֵד כְּלָל'', וְאֶת הַפַּחַד לֹא נִתָּן לְהָסִיר אֶלָּא בְּאֶמְצָעוּת הָאֱמוּנָה שֶׁפֵּרוּשָׁהּ הִתְבַּטְּלוּת לִרְצוֹן ה', בֶּאֱמוּנָה מְלֵאָה לְלֹא שׁוּם חַשְׁדָנוּת וְחַשְׁשָׁנוּת בַּאֲמִינוּתוֹ שֶׁל הַבּוֹרֵא, נִתָּן לַחְזֹר לְאַט לְאַט לְרֹגַע וְלִבְרִיאוּת הַנֶּפֶשׁ.

הַמַּאֲמִין, כְּשֶׁמֻּתְקָף הוּא בְּשֶׁטֶף מַחְשָׁבוֹת טוֹרְדוֹת לְמִינֵיהֶם, שׁוֹכֵב לוֹ בִּרְגִיעָה וְאוֹמֵר: ''רִבּוֹנוֹ שֶׁל עוֹלָם אִם בְּעֵינֶיךָ טוֹב כָּךְ, בְּעֵינַי כְּמוֹ כֵן טוֹב''.

אִם בְּעֵינֵי הַקָּבָּ''ה שֶׁחָפֵץ בְּתִקּוּנֵי נִשְׁמוֹתֵיהֶם שֶׁל בָּנָיו, וּבוֹרֵר לָהֶם סוּגֵי יִסּוּרִים כְּפִי תִּקּוּנָם מִי יָבוֹא אַחַר הַמֶּלֶךְ לְהַרְהֵר אַחֲרָיו, וְכִי כְּשֶׁרוֹפֵא מֻסְמָךְ נוֹתֵן לְךָ תְּרוּפָה, מְסֻגָּל אַתָּה לוֹמַר לוֹ, אֲדוֹנִי הָרוֹפֵא, לְדַעְתִּי עָלֶיךָ לָתֵת לִי סוּג תְּרוּפָה אַחֶרֶת, בְּוַדַּאי שֶׁלֹּא תָּעִיז לוֹמַר לוֹ כָּזֹאת, וְלָמָּה אִם כֵּן מְחַוֶּה אַתָּה דַּעְתְּךָ כְּלַפֵּי הַנְהָגַת הַבּוֹרֵא וּמְעַרְעֵר אַתָּה עַל אֹפֶן רְפוּאָתוֹ אוֹתְךָ.

יֶשְׁנָם אֲנָשִׁים שֶׁלְּצֹרֶךְ תִּקּוּן נַפְשָׁם צְרִיכִים הֵמָּה לְיִסּוּרֵי גּוּף לְמִינֵיהֶם, וְיֶשְׁנָם כָּאֵלֶּה הַנִּזְקָקִים לְיִסּוּרֵי נֶפֶשׁ, וְהַכֹּל תָּלוּי בְּשִׁקּוּלוֹ שֶׁל תְּמִים דֵּעוֹת הַמַּנְהִיג עוֹלָמוֹ בְּהַנְהָגַת ''מִדָּה כְּנֶגֶד מִדָּה''.

הַמְיַסֵּר בַּגּוּף הוּא הַמְיַסֵּר בַּנֶּפֶשׁ, וּכְשֵׁם שֶׁבְּיִסּוּרֵי גּוּף קַל לְךָ לְהָבִין וּלְהַאֲמִין כִּי כָּל דְּעָבִיד רַחְמָנָא לְטַב, כֵּן בְּיִסּוּרֵי נֶפֶשׁ עָלֶיךָ לְהַאֲמִין שֶׁזֶּה לְטוֹבָה עִם כָּל הַהַפְרָעוֹת בַּעֲבוֹדַת ה' הַכְּרוּכוֹת בְּיִסּוּרִים אֵלֶּה.

וְכִי גָּלוּת מִצְרַיִם שֶׁנּוֹעֲדָה לְהַכְנִיס אֶת עַם יִשְׂרָאֵל לְכוּר הַבַּרְזֶל לְצָרֵף אוֹתָם וּלְזַכְּכָם לִקְרַאת מַתַּן תּוֹרָה לֹא הָיְתָה כְּרוּכָה בְּאָבְדַּן הָרוּחָנִיּוּת שֶׁלָּהֶם, הֲלֹא בְּמִצְרַיִם שָׁקְעוּ בְּמ''ט שַׁעֲרֵי טֻמְאָה, וְכִי חָלִילָה הַתִּקּוּן לֹא נַעֲשָׂה, בְּוַדַּאי שֶׁנַּעֲשָׂה הַתִּקּוּן וְהַהֲכָנָה בְּגָלוּת מִצְרַיִם לְתַקְּנָם לִקְרַאת מַתַּן תּוֹרָה כַּמּוּבָא בְּדִבְרֵי הָאֲרִיזַ''ל בְּשַׁעַר הַכַּוָּנוֹת. כְּמוֹ כֵן גָּלוּת בָּבֶל שֶׁהָיְתָה לְמֶשֶׁךְ שִׁבְעִים שָׁנָה בֵּין בַּיִת רִאשׁוֹן לְבַיִת שֵׁנִי, וְכִי לֹא הָיְתָה כְּרוּכָה בִּמְעִידוֹת נוֹרָאוֹת, הֲלֹא אָז נָשְׂאוּ יִשְׂרָאֵל נָשִׁים נָכְרִיּוֹת וְשָׁכְחוּ אֶת כָּל הַתּוֹרָה בְּמֶשֶׁךְ תְּקוּפָה זוֹ עַד שֶׁהֶעֱלָם עֶזְרָא וְלִמְּדָם אֶת כָּל הַתּוֹרָה מֵחָדָשׁ.

וְכֵן בַּגָּלוּת הָאֲרֻכָּה זוֹ שֶׁאָנוּ בָּהּ עַד הַיּוֹם, וְכִי לֹא כְּרוּכָה גָּלוּת זוֹ בִּמְעִידַת הִתְבּוֹלְלֻיּוֹת וִירִידָה רוּחָנִית תְּהוֹמִית, וְכִי נַעֲלֶה עַל הַדַּעַת שֶׁתִּקּוּן הַגָּלוּת לֹא עוֹשֶׂה אֶת שֶׁלּוֹ, אֵלּוּ הֵם חֶשְׁבּוֹנוֹת שֶׁל הַקָּבָּ''ה הָעֲמֻקִּים מִבִּינַת אֱנוֹשׁ, צְרִיכִים לְהָבִין, אֵצֶל הַקָּבָּ''ה אֵין ''רֶבֶרְס'', אֵין לַחְזֹר אֲחוֹרָה כָּל מַעֲשָׂיו מַעֲשֵׂה הִתְקַדְּמוּת קָדִימָה לְצֹרֶךְ הַתִּקּוּן בְּאֵיזֶה אֹפֶן שֶׁנַּעֲשָׂה, כְּמוּבָא בַּגְּמָרָא ''כְּשֵׁם שֶׁמִּתְקַדֵּשׁ שֵׁם שָׁמַיִם עַל יְדֵי הַצַּדִּיקִים כָּךְ מִתְקַדֵּשׁ שֵׁם שָׁמַיִם עַל יְדֵי הָרְשָׁעִים''. בְּפֻרְעָנוּת הָרְשָׁעִים גַּם מִתְקַדֵּשׁ שֵׁם שָׁמַיִם, כְּשֶׁיְּהוּדִי קוֹרֵא לַה' מִשִּׁבְרוֹן לִבּוֹ וְזוֹעֵק בְּמַר נַפְשׁוֹ לַה' מִתּוֹךְ הַחֹשֶׁךְ וְהָאֲפֵלָה שֶׁהוּא שָׁרוּי בָּהּ יִתָּכֵן וְשָׁוֶה לוֹ לְהַקָּבָּ''ה זֹאת יוֹתֵר מִכָּל אֵילֵי נְבָיוֹת שֶׁיָּבִיא לוֹ.

כַּמּוּבָן שֶׁהַדְּבָרִים עֲמֻקִּים, וְאָסוּר לָנוּ לַחְקֹר בָּהֶם, אוּלָם הַמֻּטָּל עָלֵינוּ לְהִתְבּוֹנֵן מֵהֶם לִרְאוֹת עַד כַּמָּה בִּינָתֵנוּ דַּלָּה וּמִסְכֵּנָה מִלְּהָבִין אָרְחוֹתָיו וּדְרָכָיו.

כָּךְ שֶׁלֹּא נוֹתָר לָנוּ אֶלָּא רַק לְקַבֵּל בְּהַכְנָעָה דִּין שָׁמַיִם וְלִזְעֹק וּלְהִתְפַּלֵּל מִקִּירוֹת לִבֵּנוּ לַה' שֶׁיַּצִּילֵנוּ מֵחֶבְלֵי מָשִׁיחַ הַקָּשִׁים בָּהֶם אָנוּ שְׁרוּיִים וְנֵצֵא מֵהֶם לְלֹא עָווֹן וּלְלֹא חֵטְא.

וּמִנִּסְיוֹנִי עִם הַרְבֵּה שֶׁסָּבְלוּ מִסֵּבֶל נַפְשִׁי שֶׁבְּהַתְמָדַת הָאֱמוּנָה וְהַתְּפִלָּה זָכוּ לִגְדוֹלוֹת, כְּלוֹמַר לִהְיוֹת מוֹרֵי דֶּרֶךְ לָרַבִּים, מְנֻסִּים, אַנְשֵׁי מִלְחָמָה מְנַצְּחִים, שֶׁבְּבוֹא הַזְּמַן רַבִּים הֵם שֶׁנֶּהֱנוּ מֵהֶם עֵצָה וְתוּשִׁיָּה, וּבְפֶה מָלֵא הוֹדוּ וְאָמְרוּ לְבוֹרְאָם: ''אוֹדְךָ ה' כִּי אָנַפְתָּ בִּי יָשֹׁב אַפְּךָ וּתְנַחֲמֵנִי'' (ישעיה יב, א).



@ פֶּרֶק ג - כְּפִיָּתִיוּת

~ א. כְּפִיָּתִיּוּת הַמַּחְשָׁבָה בָּאֳפָנִים שׁוֹנִים

הַטְרָדוֹת מַחְשָׁבוֹת מְגֻוָּנוֹת הֵמָּה, וּבֵין הַקְּשָׁיִים שֶׁבָּהֶם הֵמָּה הַטְרָדוֹת הַתּוֹקְפוֹת בְּהַעֲלָאַת סְפֵקוֹת קִיּוּם הַהֲלָכָה. וְכָאן הָאָדָם מֻטְרָד לִכְאוֹרָה בַּצֶּדֶק הַאִם קִיַּמְתִּי אֶת הַהֲלָכָה כַּדִּין אוֹ לֹא, וּבְעֶצֶם רַבִּים מֵחֲמַת כְּפִיּוּתָם לָצֵאת יְדֵי כָּל הַדֵּעוֹת אוֹ לָצֵאת יְדֵי כָּל הַסְּפֵקוֹת שֶׁל עַצְמָם נִכְנְסוּ לְלַחַץ וּמֶתַח עֲצַבִּים עַד שֶׁעָזְבוּ אֶת קִיּוּם הַמִּצְווֹת לְגַמְרֵי. כְּמוֹ שֶׁיָּדוּעַ לִי עַל אֶחָד שֶׁהָיָה לֹא רָגוּעַ מִקִּיּוּם מִצְוַת תְּפִלִּין הַאִם זֶה בִּמְקוֹמָם אוֹ לֹא, וּבְכָל עֵת הָיָה שׁוּב בּוֹדֵק וּמוֹדֵד הַאִם הַתְּפִלִּין לֹא זָזוּ מִמְּקוֹמָם וְכַדּוֹמֶה, וּלְבַסּוֹף קָץ בְּמִצְוַת תְּפִלִּין וּבָעַט בָּהּ לְגַמְרֵי רַחְמָנָא לִצְלַן.

כְּמוֹ כֵן מְצוּיָה בְּעָיָה זוֹ מְאֹד בִּצְעִירִים הָרוֹצִים לְכַוֵּן בִּתְפִלָּתָם וּמִסְתַּפְּקִים אִם כִּוְּנוּ בְּאוֹתָהּ מִלָּה אוֹ שֶׁלֹּא כִּוְּנוּ, וְחוֹזְרִים עַל אוֹתָהּ מִלָּה כַּמָּה פְּעָמִים לְוַדְּאוֹת שֶׁכִּוְּנוּ בָּהּ כָּרָאוּי, וְכָךְ עוֹלָה לָהֶם הַתְּפִלָּה בְּמֶתַח הַמֵּבִיא לִידֵי עַצְבָּנוּת. וְכֵן בִּקְרִיאַת שְׁמַע, חוֹזְרִים עַל אוֹתָהּ מִלָּה הַרְבֵּה פְּעָמִים שֶׁמָּא לֹא בִּטְּאוּהָ כָּרָאוּי אוֹ שֶׁמָּא לֹא כִּוְּנוּ בָּהּ כָּרָאוּי, וְכֵן לְגַבֵּי קִנּוּחַ יֶשְׁנָם כָּאֵלֶּה הַמְקַנְּחִים עַצְמָם וְאֵינָם מִסְתַּפְּקִים בָּזֶה חוֹשְׁשִׁים שֶׁמָּא עֲדַיִן נִשְׁאַר לִכְלוּךְ הַמְעַכֵּב אֶת הַתְּפִלָּה וְסָפֵק זֶה מֵבִיךְ אוֹתָם לִרְחֹץ שׁוּב וָשׁוּב וְלַחְזֹר לְהִתְפַּלֵּל שֶׁמָּא לֹא יָצְאוּ שׁוּב. אוֹ מִנְּטִילַת יָדַיִם, שֶׁנּוֹטְלִים יָדַיִם וְחוֹשְׁשִׁים פֶּן לֹא נָטְלוּ כָּרָאוּי וְחוֹזְרִים פְּעָמִים רַבּוֹת עַל נְטִילַת יָדַיִם.

וּכְמוֹ כֵן לְגַבֵּי הַטְרָדַת מַחְשָׁבוֹת זָרוֹת וּמְשֻׁנּוֹת נֶגֶד הָאֱמוּנָה וְשֶׁל עֲבוֹדָה זָרָה שֶׁמְּצִיקוֹת לוֹ בִּפְרָט בִּשְׁעַת הַתְּפִלָּה וְנִדְחָקִים לוֹ לַחְשֹׁב עֲלֵיהֶם בִּפְרָט כְּשֶׁמַּזְכִּיר שֵׁם ה' וְכַדּוֹמֶה, וּבִכְלָל מִשְׁתּוֹלְלוֹת בְּמֹחוֹ מַחְשְׁבוֹת כְּפִירָה וְהִרְהוּרֵי שְׁטוּת לְלֹא שֶׁיִּרְצֶה בָּהֶם כְּלָל.

וְכֵן יֵשׁ הַסּוֹבְלִים מֵרִגְשֵׁי נְחִיתוּת שֶׁנֶּחְשָׁבִים בְּעֵינֵי עַצְמָם לִכְלוּם וְנִכְנָסִים לְשִׁפְלוּת שֶׁמְּבִיאָתָם לְמָרָה שְׁחוֹרָה.

בְּפֶרֶק זֶה נִתְיַחֵס לְתוֹפָעוֹת אֵלּוּ, מִתְּחִלָּה בִּכְלָלוּת, וּלְאַחַר מִכֵּן בִּפְרָטוּת.

~ ב. כֵּיצַד לְהִתְיַחֵס כְּלָלִית לִבְעָיָה זוֹ?

רֵאשִׁית יֵשׁ לָדַעַת שֶׁתּוֹפָעָה זוֹ עוֹבֶרֶת וְאֵינָהּ אֶלָּא זְמַנִּית בִּלְבַד, יֵשׁ שֶׁסּוֹבְלִים מִכָּךְ תְּקוּפָה קְצָת יוֹתֵר אֲרֻכָּה וְיֵשׁ יוֹתֵר קְצָרָה אוּלָם בְּסוֹפוֹ שֶׁל דָּבָר אָדָם מִתְבַּגֵּר בְּגִילוֹ אוֹ בְּשִׂכְלוֹ וְרוֹאֶה שֶׁזּוֹ תּוֹפָעַת קַטְנוּת וְחַשְׁשָׁנוּת שֶׁנּוֹבַעַת מֵחֹסֶר בַּגְרוּת.

וְשֵׁנִית, כְּדֵי לְקַצֵּר אֶת יְמֵי הַסֵּבֶל יֵשׁ לְבָאֵר מִתּוֹךְ ב' הוֹכָחוֹת שֶׁתּוֹפָעָה זוֹ לֹא נוֹבַעַת מִיֵּצֶר הַטּוֹב וּמֵהַקְּדֻשָּׁה אֶלָּא מֵעַצְבָּנוּת וּמִמֶּתַח.

הוֹכָחָה רִאשׁוֹנָה - ''שְׁאַל אָבִיךָ וְיַגֶּדְךָ, הֲרֵי יֵשׁ לָנוּ תּוֹרָה וְדַעַת תּוֹרָה כֵּיצַד לְהָבִין אֶת הַתּוֹרָה, אָסוּר לָנוּ לְהָבִין אֶת הַתּוֹרָה כִּרְצוֹנֵנוּ וְלַחְשֹׁשׁ לְמַה שֶּׁלֹּא חָשְׁשׁוּ אֲבוֹתֵינוּ, וְאִם כֵּן, חֲשָׁשׁוֹת אֵלּוּ אַחַר שֶׁאֵין לָהֶם מָקוֹר בְּדִבְרֵי הַפּוֹסְקִים הֲרֵי יֵשׁ לְךָ לְהָבִין שֶׁאֵינָם אֶלָּא מִצַּד יֵצֶר הָרַע לְבַלְבֵּל וּלְמָרֵר אוֹתְךָ, וּלְהַמְאִיס עָלֶיךָ אֶת הָעֲבוֹדָה.

וְכִי רָאִיתָ אֵצֶל רַבּוֹתֶיךָ חַשְׁשָׁנוּת שֶׁאַתָּה חוֹשֵׁשׁ לָהּ, וְאִם לֹא רָאִיתָ אֵצֶל רַבּוֹתֶיךָ הֲרֵי שֶׁגַּם רַבּוֹתֶיךָ לֹא רָאוּ חֲשָׁשׁוֹת שֶׁכָּאֵלּוּ אֵצֶל רַבּוֹתֵיהֶם, וּכְמוֹ כֵן כָּאָמוּר לֹא הֻזְכְּרוּ בַּפּוֹסְקִים שׁוּם חֲשָׁשׁוֹת שֶׁכָּאֵלּוּ, אִם כֵּן הַמֻּטָּל עָלֶיךָ הוּא לְהִתְבַּטֵּל וְלֹא לְהִתְעַקֵּשׁ וּלְהִתְמָרֵד לְהָבִין אֶת הַתּוֹרָה כִּרְצוֹנֵנוּ וּכְפִי הֲבָנָתֵנוּ נֶגֶד הֲבָנַת וְדֶרֶךְ רַבּוֹתֵינוּ.

וְאִם כֵּן כַּמָּה שֶׁבְּעָיָה זוֹ נִרְאֵית חֲרִיפָה אֶפְשָׁר לָצֵאת מִמֶּנָּה בֶּ''אֱמוּנַת חֲכָמִים'', וּכְמוֹ שֶׁיָּדוּעַ שֶׁרַבִּים הִצְלִיחוּ לָצֵאת מִמֶּנָּה וּכְמוֹ שֶׁמֵּעִיד הגר''י קַנְיֶבְסְקִי זצוק''ל בְּמִכְתָּבָיו לְאוֹתָם הַסּוֹבְלִים מִבְּעָיוֹת שֶׁכָּאֵלּוּ.

בִּבְעָיוֹת מִסּוּג זֶה נִזְקָק הַלָּקוּי בְּתוֹפָעָה זוֹ לֶאֱמוּנַת חֲכָמִים, אָמְנָם בָּא הוּא לְבִלְבּוּלוֹ מִתּוֹךְ הָאֱמוּנָה שֶׁבּוֹ, אוּלָם חֲסֵרָה לוֹ ''אֱמוּנַת חֲכָמִים'' שֶׁהִיא חֵלֶק בִּלְתִּי נִפְרָד מֵחִיּוּבֵי הָאֱמוּנָה בְּעִקְּרֵי הַדָּת. וּכְנֶאֱמַר בַּפָּסוּק ''הִנֵּה אָנֹכִי בָּא אֵלֶיךָ בְּעַב הֶעָנָן בַּעֲבוּר יִשְׁמַע הָעָם בְּדַבְּרִי עִמָּךְ וְגַם בְּךָ יַאֲמִינוּ לְעוֹלָם''. וּפֵרֵשׁ רַשִּׁ''י ''וְגַם בְּךָ'' - גַּם בַּנְּבִיאִים הַבָּאִים אַחֲרֶיךָ, וּכְבָר נִצְטַוִּינוּ לַעֲשׂוֹת כְּכָל אֲשֶׁר יוֹרוּךָ, וַאֲפִלּוּ אוֹמֵר לְךָ עַל יָמִין שֶׁהוּא שְׂמֹאל וּשְׂמֹאל שֶׁהוּא יָמִין הֱוֵי שׁוֹמֵעַ וּמַאֲמִין לוֹ.

אִם כֵּן בִּכְגוֹן דָּא, לְךָ נִרְאֶה שֶׁזֶּה ''יָמִין'' לְהַקְפִּיד עַל קִנּוּחַ, נְטִילַת יָדַיִם, הַנָּחַת תְּפִלִּין, קְרִיאַת הַתֵּבוֹת פְּעָמִים רַבּוֹת וְכַדּוֹמֶה.

וּכְשֶׁהִנְּךָ שׁוֹאֵל רַב וְאוֹמֵר לְךָ שֶׁזּוֹ טָעוּת הִנְּךָ חוֹשֵׁב שֶׁהוּא אוֹמֵר לְךָ עַל הַיָּמִין שֶׁלְּךָ שֶׁהִיא שְׂמֹאל, חַיָּב הִנְּךָ לִשְׁמֹעַ לוֹ.

הָעוֹלֶה לָנוּ מִכָּאן שֶׁרֵאשִׁית הַדֶּרֶךְ לְהִפָּטֵר מִסּוּג יֵצֶר עַרְמוּמִי שֶׁכָּזֶה הִיא קֹדֶם כֹּל לְהִשְׁתַּכְנֵעַ שֶׁזֶּה יֵצֶר הָרַע, הַבָּא לְנַצֵּל אֶת חֻלְשַׁת הָעֲצַבִּים וּמְתָחָיו שֶׁל הָאָדָם - כִּבְיָכוֹל לְכִוּוּן הַקְּדֻשָּׁה, כִּי אִם יְהֵא לָהֶם אֲפִלּוּ סָפֵק שֶׁמָּא זֶה בָּא מִצַּד הַקְּדֻשָּׁה וְיֵצֶר הַטּוֹב קָשֶׁה שֶׁיִּהְיֶה לָהֶם תַּקָּנָה.

וּמִלְּבַד הַהוֹכָחָה שֶׁהֵבֵאנוּ לְמַעְלָה שֶׁמֵּאַחַר וְאֵין זֶה דַּעַת תּוֹרָה לַחְשֹׁשׁ לְכָךְ הֲרֵי שֶׁזֶּה מִצַּד הַיֵּצֶר הָרַע, יֶשְׁנָהּ הוֹכָחָה נוֹסֶפֶת פְּשׁוּטָה שֶׁתּוֹפָעַת כְּפִיּוּת זוֹ הִנָּהּ מִצַּד הַיֵּצֶר הָרַע.

שֶׁהֲרֵי, הַתּוֹרָה וּמִצְווֹתֶיהָ הֵמָּה דַּרְכֵי נֹעַם, וּכְנֶאֱמַר ''דְּרָכֶיהָ דַּרְכֵי נֹעַם וְכָל נְתִיבוֹתֶיהָ שָׁלוֹם'', הֲרֵי שֶׁמִּצְווֹת הַתּוֹרָה צְרִיכִים לְהֵעָשׂוֹת בְּדַרְכֵי נֹעַם בִּדְרָכִים הַמַּנְעִימִים עַל עוֹשֵׂיהֶם נֹעַם וּרְגִיעוּת בְּקִיּוּמָם, וְכֵן כָּל נְתִיבוֹתֶיהָ שָׁלוֹם, הַיְנוּ שַׁלְוָה וְשָׁלוֹם וְלֹא מַצָּב שֶׁל מִלְחָמָה פְּנִימִית וּסְעָרָה הַמְשַׁבֶּשֶׁת אֶת מְקַיֵּם הַמִּצְווֹת.

אִם כֵּן הֱוֵי מְחַשֵּׁב, חֲשָׁשׁוֹת וּסְפֵקוֹת וְחֻמְרוֹת אֵלּוּ שֶׁבְּלִבְּךָ לָחוּשׁ לָהֶם לְקַיְּמָם הַאִם מְבִיאִים הֵמָּה לְךָ שַׁלְוָה רֹגַע וְנֹעַם, אוֹ לְהֶפֶךְ, צֵא וּרְאֵה, הֲלֹא בְּכָךְ הִנְּךָ נִכְנָס לְסַעֲרַת רוּחַ לְמֶתַח לְעַצְבָּנוּת, וּכְפִי שֶׁהִזְכַּרְנוּ מִכָּאֵלֶּה שֶׁכְּתוֹצָאָה מִכָּךְ עָזְבוּ אֶת קִיּוּם הַמִּצְווֹת אִם כֵּן אֵיךְ יַעֲלֶה עַל הַדַּעַת שֶׁתּוֹפָעָה זוֹ הִנָּהּ חִיּוּבִית הַנּוֹבַעַת מֵהַקְּדֻשָּׁה.

כָּתַב הַסְּטַיְפְּלֶר זצוק''ל בְּמִכְתָּב ''וּבִתְנַאי שֶׁיִּשְׁמַע לְהוֹרָאַת חֲכָמִים, וְלֹא יִהְיֶה עַקְשָׁן לְהַחְזִיק עַצְמוֹ חָכָם מִכָּל אָדָם, וְכוּ' הָעִקָּר שֶׁיִּשְׁמַע לַעֲצַת חֲכָמִים וּלְהוֹרָאָתָם מִבְּלִי לְפַלְפֵּל וּבְלִי לִבְדֹּק בְּטַעֲמֵי הַדְּבָרִים''. וּבְסוֹף הַמִּכְתָּב כָּתַב, אִישׁ שֶׁמַּרְגִּישׁ עַצְמוֹ שֶׁעֲצַבָּיו מְתוּחִים בְּעִנְיְנֵי שְׁמִירַת הַתּוֹרָה, צָרִיךְ הוּא לְהַנִּיחַ כָּל הַנְהָגָתוֹ עַל פִּי הוֹרָאַת חָכָם מִבְּלִי שֶׁיַּחְקֹר כְּלָל וּכְלָל טְעָמִים שֶׁל הַהוֹרָאָה, וְזֶה בָּדוּק וּמְנֻסֶּה שֶׁמּוֹכִיחַ שֶׁהוּא לֹא יָדַע כְּלַל הַטְּעָמִים, אֶלָּא כֵּן הֲלָכָה פְּסוּקָה וְכֵן יַעֲשֶׂה, דְּאִם לֹא כֵן חַס וְחָלִילָה יָכוֹל לִפֹּל לְמַחֲלָה נוֹרָאָה וְאַחַר כָּךְ לִפֹּל מִכָּל שְׁמִירַת הַתּוֹרָה הַקְּדוֹשָׁה חַס וְחָלִילָה''.

בַּפְּרָקִים הַבָּאִים נִתְיַחֵס בִּפְרָטוּת לְכַמָּה מִפְּרָטֵי הַבְּעָיָה

~ ג. הַטְרָדוֹת בְּמִצְוַת נְטִילַת יָדַיִם

בִּנְטִילַת יָדַיִם יֶשְׁנָם הַמַּפְרִיזִים בְּחֻמְרוֹת לְנַגֵּב אֹזֶן הַכְּלִי לִפְנֵי כָּל פַּעַם שֶׁשּׁוֹפְכִים מִיָּד אֶל יָד, מִצַּד שֶׁנִּטְמָא אֹזֶן הַכְּלִי מֵהַמַּיִם שֶׁבְּיַד יָמִין שֶׁנָּטְלָה תְּחִלָּה, עֵצָה פְּשׁוּטָה לָזֶה כָּתַב הַ''מִּשְׁנָה בְּרוּרָה'' סִימָן קסב' ס''ק מט לִטֹּל רְבִיעִית בְּבַת אַחַת עַל כָּל יָד וְיָד, וּרְבִיעִית מַיִם זוֹהִי כַּמּוּת שֶׁמִּמֵּילָא בְּדֶרֶךְ כְּלָל שׁוֹפְכִים בִּרְגִילוּת עַל הַיָּדַיִם וְאָז אֵין צֹרֶךְ לָחוּשׁ לְחֻמְרָא זוֹ שֶׁל נִגּוּב אֹזֶן הַכְּלִי בֵּין נְטִילַת יָד לְיָד.

וּרְאֵה שָׁם בְּ''שַׁעַר הַצִּיּוּן'' אוֹת מא שֶׁלֹּא רַק בֵּין כָּל נְטִילַת יָד וְיָד אֵין צֹרֶךְ לְנַגֵּב אֶלָּא גַּם בִּנְטִילָה רִאשׁוֹנָה שֶׁטֶּרֶם שָׁפַךְ עַל יָדוֹ רְבִיעִית מַיִם אֵין צֹרֶךְ לְנַגֵּב אֹזֶן הַכְּלִי לְפִי שֶׁאֵין נִטְמָא כְּלָל הַמַּיִם שֶׁבְּגַב הַכְּלִי דֶּהֱוֵי כְּמוֹ שֶׁנּוֹגֵעַ בַּמַּיִם שֶׁבַּכְּלִי שֶׁלֹּא בִּשְׁעַת נְטִילָה.

כָּךְ שֶׁנְּטִילַת יָדַיִם יְכוֹלָה לִהְיוֹת בְּפַשְׁטוּת לְלֹא צֹרֶךְ שׁוּם נִגּוּב לֹא הַיָּד וְלֹא אֹזֶן הַכְּלִי בִּהְיוֹתוֹ שׁוֹפֵךְ רְבִיעִית מַיִם בְּבַת אַחַת וְכָאָמוּר זוֹ כַּמּוּת רְגִילָה שֶׁרְגִילִים לִשְׁפֹּךְ עַל כָּל יָד.

וּכְמוֹ כֵן אֵין צָרִיךְ לִזָּהֵר לְהַגְבִּיהַּ יָדָיו שֶׁמָּא יַחְזְרוּ הַמַּיִם שֶׁיָּצְאוּ חוּץ לַפֶּרֶק לְתוֹךְ יָדוֹ וִיטַמְּאוּהָ אַחַר שֶׁנָּטַל בִּרְבִיעִית בְּפַעַם אַחַת וְאִם כֵּן אֵין שָׁם מַיִם טְמֵאִים כְּלָל, כִּמְבֹאָר בסי' קס''ב סעי' א'.

וּבְוַדַּאי וּוַדַּאי כְּשֶׁחֻמְרָא שֶׁאֵינָהּ צְרִיכָה זוֹ מְבִיאָה אֶת הָאָדָם לְבִלְבּוּל וּלְתִסְכּוּל וְגוֹרֶמֶת לַחֵטְא הַגָּדוֹל שֶׁל עַצְבוּת, עַצְבָּנוּת וּמֶתַח, שֶׁהֲרֵי בְּדֶרֶךְ כְּלָל בְּנֵי אָדָם שֶׁסּוֹבְלִים מִכָּךְ עֲצַבֵּיהֶם קְצָת חַלָּשִׁים וְכָאָמוּר מְנַצֵּל זֹאת הַיֵּצֶר לְתַסְכְּלָם בְּדֶרֶךְ הַמִּצְוָה וּלְכוֹפָם עַל הָרַע שֶׁהוּא טוֹב, אֲזַי אֵין סָפֵק שֶׁבְּוַדַּאי עָדִיף בְּמִקְרֶה כָּזֶה לְהַנִּיחַ אֶת הַחֻמְרָא וְהַחֲסִידוּת כְּדֵי לִהְיוֹת רָגוּעַ וְשָׁלֵו בְּקִיּוּם הַמִּצְווֹת לַעֲשׂוֹתָם בְּשִׂמְחָה שֶׁהִיא עִקָּר בְּקִיּוּם הַמִּצְווֹת וּכְנֶאֱמַר תַּחַת אֲשֶׁר לֹא עָבַדְתָּ אֶת ה' אֱלֹקֶיךָ בְּשִׂמְחָה.

~ ד. הַטְרָדוֹת בְּוַדָּאוּת בִּטּוּי וְכַוָּנַת הַמִּלִּים בַּתְּפִלָּה

בִּהְיוֹתִי מַשְׁגִּיחַ בְּאַחַת הַיְשִׁיבוֹת הַגְּדוֹלוֹת הָיוּ לִי תּוֹפָעוֹת מִסּוּג זֶה אֵצֶל כַּמָּה בַּחוּרִים, שֶׁהָיוּ מִתְעַכְּבִים בַּתְּפִלָּה וּבִקְרִיאַת שְׁמַע זְמַן רַב לְוַדֵּא שֶׁאָכֵן בִּטְּאוּ אֶת הַמִּלִּים כָּרָאוּי וּכְמוֹ כֵן כִּוְּנוּ בָּהֶם כָּרָאוּי, וּבְעֶזְרַת ה' הוֹעַלְתִּי לָהֶם בְּכַמָּה עֵצוֹת.

<b><big>א.</b></big> הִסְבַּרְתִּי לָהֶם שֶׁיֵּשׁ לָהֶם לְהִשְׁתַּכְנֵעַ שֶׁאֵין ''חֻמְרוֹת'' אֵלּוּ מִצַּד הַיֵּצֶר הַטּוֹב אֶלָּא מִצַּד הַיֵּצֶר הָרַע הַמְנַצֵּל אֶת הַחֻלְשָׁה שֶׁל הָאָדָם כַּמְבֹאָר בַּאֲרִיכוּת לְעֵיל בְּקֶטַע אוֹת ב'.

<b><big>ב.</b></big> לְהִתְעַקֵּשׁ שֶׁלֹּא לַחְזֹר בְּשׁוּם פָּנִים עַל אוֹתָהּ מִלָּה וּלְנַסּוֹת לַעֲשׂוֹת כָּזֹאת כַּמָּה פְּעָמִים, וְגַם אִם נִדְמֶה לְךָ שֶׁלֹּא יָצָאתָ יְדֵי חוֹבָה.

<b><big>ג.</b></big> לְחַזֵּק אֶת הָאֱמֶת הַזּוֹ הִצַּעְתִּי לָהֶם לָלֶכֶת לַאֲנָשִׁים גְּדוֹלִים שֶׁיַּסְכִּימוּ לַחְתֹּם לָהֶם שֶׁלּוֹקְחִים הֵמָּה אֶת הָאַחֲרָיוּת עַל עַצְמָם שֶׁבִּקְרִיאָה כָּזוֹ שֶׁל קְרִיאַת שְׁמַע וּתְפִלָּה בְּוַדַּאי יָצְאוּ בָּהּ יְדֵי חוֹבָה. וְאָמְנָם פְּעָמִים רִאשׁוֹנוֹת הָיָה קָשֶׁה לָהֶם מְאֹד לַעֲשׂוֹת זֹאת אוּלָם בַּקַּבָּלָה שֶׁקִּבְּלוּ עֲלֵיהֶם שֶׁלֹּא לַחְזֹר בְּשׁוּם אֹפֶן עַל אוֹתָם מִלִּים, וּבָאַחֲרָיוּת שֶׁנָּטְלוּ עֲלֵיהֶם אוֹתָם תַּלְמִידֵי חֲכָמִים שֶׁהֵם פָּנוּ אֲלֵיהֶם הִצְלִיחוּ בְּכָךְ וּלְאַט לְאַט הִצְלִיחוּ לָצֵאת מִתִּסְכּוּל זֶה.

<b><big>ד.</b></big> וּבְעֵצָה נוֹסֶפֶת הִשְׁתַּמַּשְׁתִּי, נָתַתִּי לָהֶם לִקְרֹא לִפְנֵי קְרִיאַת שְׁמַע וְסֵדֶר הָעֲמִידָה שֶׁלֹּא בִּשְׁעַת הַתְּפִלָּה, וּבִקַּשְׁתִּים לִקְרֹא לְפָנַי בְּקוֹל רָם מִבְּלִי לַחְזֹר עַל שׁוּם מִלָּה נוֹסֶפֶת פַּעֲמַיִם, וְרָאוּ בְּמוֹ עֵינֵיהֶם הֲכֵיצַד יְכוֹלִים הֵמָּה לְבַטֵּא הֵיטֵב אֶת הַמִּלִּים וּבְיָדָם לַעֲשׂוֹת זֹאת, וְכֵן בִּקַּשְׁתִּים לְכַוֵּן בְּפַשְׁטוּת הַמִּלִּים בִּלְבַד בִּמְהִירוּת וְרָאוּ שֶׁבִּיכָלְתָּם עֲשׂוֹת זֹאת, וּבְכָךְ הוּכַח לָהֶם שֶׁאֵין זֶה אֶלָּא מְתִיחוּת וְעַצְבָּנוּת שֶׁפּוֹקֶדֶת אוֹתָם בִּשְׁעַת הַתְּפִלָּה וְכָאָמוּר נִצּוּל הַיֵּצֶר אֶת חֻלְשָׁתָם לְהַמְאִיס לָהֶם אֶת הַתְּפִלָּה וְהַמִּצְווֹת.

~ ה. הַטְרָדוֹת בְּעִנְיַן קִנּוּחַ

לַמִּתְיַסְּרִים בְּחֹסֶר וַדָּאוּת קִנּוּחַ לְאַחַר עֲשִׂיַּת צְרָכָיו, כָּתַב הַסְּטַיְפְּלֶר בְּמִכְתָּב שֶׁהוּבָא בְּסֵפֶר ''עֵצוֹת וְהַדְרָכוֹת'' להרי''ם גְּרִינְוַאלְד שְׁלִיטָ''א שֶׁהִכִּיר אֶחָד שֶׁכָּזֶה שֶׁמִּתּוֹךְ לְחָצָיו הִפְסִיק לְהִתְפַּלֵּל זְמַן מָה מֵחֲשָׁשׁוֹתָיו אֵלּוּ, וְהֵבִיא שָׁם מִשּׁוּ''ת הַדִּבְרֵי חַיִּים מִצַּאנְז (ח''ב סי' ט') שֶׁבִּזְמַן הַתַּלְמוּד הִסְתַּפְּקוּ לְקִנּוּחַ בְּג' אֲבָנִים כַּמְּבֹאָר בַּגְּמָרָא לְלֹא מַיִם, ע''כ שֶׁמִּדִּינָא זֶה מַסְפִּיק, וְלָכֵן הָרוֹצֶה לְהַחְמִיר לְכָל הַיּוֹתֵר יְקַנַּח בִּנְיָר כַּמָּה פְּעָמִים בְּחָמֵשׁ אוֹ שֵׁשׁ נְיָרוֹת וְאַחַר כָּךְ יִרְחֹץ בְּמַיִם, כִּמְבֹאָר בַּפּוֹסְקִים בְּשֵׁם הָאֲרִיזַ''ל וִינַגֵּב אַחַר כָּךְ אֶת הַלַּחוּת שֶׁיֵּשׁ בּוֹ מִשּׁוּם פְּצָעִים. וְיוֹתֵר אֵין לוֹ מַה לָּחוּשׁ שֶׁמָּא נִשְׁאָר מַשֶּׁהוּ כְּלָל וּכְלָל.

וּבְמִכְתָּבוֹ מְצַוֶּה הָרַב לְכָל הַשּׁוֹאֲלִים שֶׁלֹּא יִבְדְּקוּ יוֹתֵר מִזֶּה, וּמֵעִיד הוּא שֶׁהִצִּיל צְעִירִים שֶׁשָּׁמְעוּ לוֹ, וְאֶחָד הִתְעַקֵּשׁ וְלֹא שָׁמַע לוֹ עַד שֶׁהִגִּיעַ לְמַצָּב שֶׁאֵינוֹ מִתְפַּלֵּל כְּלָל רַחְמָנָא לִצְלַן.

~ ו. הַטְרָדוֹת בְּהַנָּחַת תְּפִלִּין

כְּמוֹ כֵן מוּבָא שָׁם לַמְסֻפָּקִים בִּמְקוֹם הַנָּחַת הַתְּפִלִּין הַאִם זֶה בָּאֶמְצַע בְּדִיּוּק וְכֵן בִּמְקוֹם הַקִּבֹּרֶת וּמִתְעַכְּבִים עַל כָּךְ הַרְבֵּה, הֵבִיא שָׁם הַסְּטַיְפְּלֶר בְּשֵׁם הַפּוֹסְקִים שֶׁמַּה שֶּׁכָּתוּב שֶׁיְּהֵא בָּאֶמְצַע אֵינוֹ הַכַּוָּנָה בָּאֶמְצַע מַמָּשׁ רַק דַּי שֶׁהוּא בְּעֵרֶךְ בָּאֶמְצַע, וּכְשֶׁמְּשַׁעֵר בְּלִבּוֹ בְּעֵרֶךְ שֶׁהוּא בָּאֶמְצַע דַּי בְּכָךְ וַאֲפִלּוּ יוֹתֵר מִזֶּה הֵקֵל שָׁם בְּשׁוּ''ת דִּבְרֵי חַיִּים סי' ו'. וּמֵעִיד שָׁם עַל בָּחוּר שֶׁסָּבַל מִטִּרְדָּה שֶׁכָּזוֹ וּבְמֶשֶׁךְ זְמַן קָצָר לְאַחַר יְדִיעָה זוֹ נִתְרַפֵּא מִזֶּה לְגַמְרֵי.

~ ז. הַטְרָדוֹת מַחְשְׁבוֹת מִינוּת

הֶאֱרַכְנוּ בָּזֶה בְּפֶרֶק א' אוֹת יא, וּבְסֵפֶר ''עֵצוֹת וְהַדְרָכוֹת'' מֵבִיא מִמָּרָן הַסְּטַיְפְּלֶר שֶׁאֵין לְטַפֵּל בִּבְעָיָה זוֹ בְּעֵצוֹת טִבְעִיּוֹת כֵּיוָן שֶׁאֵין לָבוֹא בְּטוֹעֵן וְנִטְעָן לְהַטְרָדַת מַחְשָׁבוֹת אֵלּוּ כִּי רַק יִסְתַּבֵּךְ יוֹתֵר כְּמוֹ שֶׁהֶאֱרַכְתִּי לְעֵיל אֶלָּא עָדִיף לְטַפֵּל בָּזֶה בְּעֵצוֹת סְגֻלִּיּוֹת וּמָנָה שָׁם כְּגוֹן: שְׁמִירַת שַׁבָּת כְּהִלְכָתוֹ עִם לִמּוּד הִלְכוֹת שַׁבָּת, וְיִשְׁמֹר פִּיו מִדְּבָרִים בְּטֵלִים בְּשַׁבָּת וְרַק יַעֲסֹק בַּתּוֹרָה וּבִסְעוּדוֹת שַׁבָּת וּבְשֵׁנָה לִכְבוֹד שַׁבָּת. וְיַעֲשֶׂה הַכֹּל לִכְבוֹד שַׁבָּת וְלֹא בְּכַוָּנָה לְהִנָּצֵל מִסֵּבֶל הַנַּפְשִׁי שֶׁלּוֹ כִּי אָז לֹא יוֹעִיל כָּל כָּךְ, אֶלָּא יַעֲשֶׂה זֹאת לְשֵׁם שָׁמַיִם וְיִרְאֶה פְּלָאִים כֵּיצַד וּמִסְתַּלְּקִים מִמֶּנּוּ כָּל הַסְּפֵקוֹת וְהַבִּלְבּוּלִים.

וּכְמוֹ כֵן מַצִּיעַ שָׁם לוֹמַר ''פָּרָשַׁת הַתָּמִיד'' שַׁחֲרִית וּמִנְחָה דְּהִיא פָּרָשַׁת עוֹלָה הַמְכַפֶּרֶת עַל הִרְהוּרֵי הַלֵּב. וְעוֹד מַצִּיעַ שָׁם לְהִתְחַזֵּק בְּמִדַּת הָ''עֲנָוָה'' וְיַעֲזֹר לוֹ לְהִכָּנַע וּלְהִתְבַּטֵּל לְדִבְרֵי הַתּוֹרָה וַחֲכָמֶיהָ וּמִמֵּילָא יִפְרְחוּ מִמֶּנּוּ כָּל הַקֻּשְׁיוֹת וְהַסְּפֵקוֹת.

וְעִקַּר הַכֹּל שֶׁיִּתְפַּלֵּל הַרְבֵּה להשי''ת שֶׁיַּצִּילֶנּוּ מִמַּחְשָׁבוֹת רָעוֹת, וְהָעִקָּר שֶׁלֹּא יִתְעַצֵּב וְיִדְאַג מִזֶּה כְּלָל אֶלָּא יִתְיַחֵס לָזֶה כְּיִסּוּרִים, וּכְמוֹ שֶׁהֶאֱרַכְתִּי לְעֵיל בָּזֶה בְּאוֹת יא' רְאֵה שָׁם וְיִרְוַח לְךָ מְאֹד.

~ ח. הַטְרָדַת נְדָרִים וּשְׁבוּעוֹת.

עוֹד מִסֵּפֶר ''עֵצוֹת וְהַדְרָכוֹת'' לַסּוֹבֵל מִדַּחַף פְּנִימִי לִנְדֹּר וּלְהִשָּׁבַע לַעֲשׂוֹת אוֹ שֶׁלֹּא לַעֲשׂוֹת וְיָכוֹל הוּא לְהִשָּׁבַע וְלִנְדֹּר אֲפִלּוּ כַּמָּה פְּעָמִים בְּיוֹם. וּמֵבִיא שָׁם תְּשׁוּבָתוֹ שֶׁל הַסְּטַיְפְּלֶר שֶׁבָּא אֵלָיו פַּעַם אֶחָד שֶׁסָּבַל מִכָּךְ וְשָׁלְחוּ לַגָּאוֹן מָרָן הָרַב מִבְּרִיסְק זלה''ה, וְהֵשִׁיב לוֹ שֶׁלֹּא חָלִים נְדָרִים וּשְׁבוּעוֹת שֶׁכָּאֵלּוּ כֵּיוָן שֶׁלֹּא נַעֲשִׂים מִתּוֹךְ דַּעַת מְיֻשֶּׁבֶת וְכַמּוּבָן שֶׁלְּגוּפוֹ שֶׁל עִנְיָן יֵשׁ לַעֲשׂוֹת שְׁאֵלַת רַב אוּלָם בְּאֹפֶן כְּלָלִי אֵין מַמָּשׁוּת בְּסוּג נְדָרִים כָּאֵלּוּ שֶׁנַּעֲשִׂים מִתּוֹךְ לַחַץ נַפְשִׁי וּמְתִיחוּת הָעֲצַבִּים.

לְסִכּוּם:

''הָאֱלֹקִים עָשָׂה אֶת הָאָדָם יָשָׁר וְהֵמָּה בִקְשׁוּ חִשְּׁבֹנוֹת רַבִּים'', הַחֻמְרוֹת אֲשֶׁר בּוֹדִים בְּנֵי הָאָדָם מִלִּבָּם הֵמָּה בִּכְלַל הַחֶשְׁבּוֹנוֹת הָרַבִּים שֶׁמְּבַקְּשִׁים אוֹיְבֵי הַשִּׂמְחָה וְהַשַּׁלְוָה לַחְדֹּר לְנֶפֶשׁ הָאָדָם וּלְבַלְבְּלָהּ, הֲרֵי נִתְבּוֹנֵן עִנְיַן ''הַחֲזָקוֹת'' הַמּוּבָאִים רַבּוֹת בְּדִבְרֵי רַבּוֹתֵינוּ וְאַף בְּעִנְיְנֵי כָּרֵת שֶׁסּוֹמְכִים עַל הַחֲזָקָה. אִם כֵּן לְמָשָׁל בִּתְפִלִּין יֵשׁ לִסְמֹךְ עַל הַחֲזָקָה שֶׁמִּסְּתָמָא כְּשֶׁסִּדַּרְתָּ אֶת הַתְּפִלִּין בִּמְקוֹמָם הֲרֵי הֵם בְּחֶזְקַת שֶׁנִּשְׁאֲרוּ כְּמוֹ כֵן בִּמְקוֹמָם. וְכֵן אִם קִנַּחְתָּ כְּדֶרֶךְ הַהֲלָכָה בְּחֶזְקַת שֶׁהַמָּקוֹם נָקִי, וְכֵן עוֹד.

אוֹמְרִים חֲזַ''ל: לֹא נִתְּנָה תּוֹרָה לְמַלְאֲכֵי הַשָּׁרֵת, וּכְמוֹ כֵן אָמְרוּ אֵין הַקָּבָּ''ה בָּא בִּטְרוּנְיָא עִם בְּרִיּוֹתָיו, וְכָאֵלֶּה מַאֲמָרִים לְהַנְחוֹתֵנוּ שֶׁהַתּוֹרָה דְּרָכֶיהָ דַּרְכֵי נֹעַם וְיֵשׁ לְקַיְּמָהּ בְּדֶרֶךְ נְעִימָה וְלֹא מִתּוֹךְ לַחַץ וּמֶתַח שֶׁאֵין זֶה מַטְּרַת הַמִּצְווֹת חָלִילָה אֶלָּא הַמַּטָּרָה לְסִפּוּק וְנַחַת וְרַק בָּזֶה חָפֵץ ה'.

סוֹף דָּבָר!

לְסוֹף דָּבָר נְצַטֵּט כָּאן מַאֲמָר נִפְלָא מֵהַסֵּפֶר ''שִׂיחוֹת הִתְחַזְּקוּת'' שֶׁנֶּאֶמְרוּ מֵאֶחָד מִגְּדוֹלֵי הַמּוּסָר בְּדוֹרֵנוּ בְּעִנְיַן הַשֶּׁקֶר הַנּוֹרָא הַנִּטְפָּל לִבְנֵי אָדָם לֹא בְּדֶרֶךְ יְשִׁירָה אֶלָּא בַּעֲקִיפִין, וְכִבְיָכוֹל מַצְדִּיק הַשֶּׁקֶר אֶת דַּרְכּוֹ, וְהֵיאַךְ עָלֵינוּ לְהִתְמוֹדֵד כְּנֶגְדּוֹ.

חז''ל הַקְּדוֹשִׁים אוֹמְרִים לָנוּ שֶׁעוֹלָם הַזֶּה כֻּלּוֹ שֶׁקֶר, וְנִכְלָל בָּזֶה שֶׁהַיֵּצֶר וְחֵילוֹתָיו מִשְׁתַּדְּלִים עִם כָּל כֹּחוֹתֵיהֶם לְפַתּוֹת לְכָל אֶחָד, שֶׁיַּרְגִּישׁ הַשֶּׁקֶר הַנּוֹרָא, שֶׁאִם הָיָה לוֹ מַצָּב אַחֵר בְּרוּחָנִיּוּת אוֹ בְּגַשְׁמִיּוּת, הָיָה יוֹתֵר טוֹב בִּשְׁבִילוֹ, וּמַכְנִיס בָּנוּ תָּמִיד מַחְשָׁבוֹת וְהַרְגָּשׁוֹת, אִם לֹא הָיָה לִי הַקְּשָׁיִים הָאֵלֶּה אוֹ הַקְּשָׁיִים הָאֲחֵרִים, אוֹ הַחֻלְשָׁה הַזֹּאת, אוֹ חֻלְשָׁה אַחֶרֶת הָיָה מַמָּשׁ מְצֻיָּן, אָז הָיִיתִי יָכוֹל לְהַצְלִיחַ בַּעֲבוֹדַת הַשֵּׁם יִתְבָּרַךְ, אָז הָיִיתִי בְּשִׂמְחָה, אָז הָיִיתִי יָכוֹל לְהַגִּיעַ לִשְׁלִיחוּתִי וּלְתַפְקִידִי בְּזֶה הָעוֹלָם, אָז הָיִיתִי זוֹכֶה לְמַלֵּא הַיָּמִים שֶׁלִּי וְהַשָּׁנִים שֶׁלִּי, אָז הָיִיתִי זוֹכֶה לַעֲבוֹדַת הַשֵּׁם יִתְבָּרַךְ בְּלִי הַפְרָעוֹת, אִם הָיָה לִי מַצָּב גַּשְׁמִי אַחֵר, אוֹ מַצָּב רוּחָנִי אַחֵר, אוֹ כִּשְׁרוֹנוֹת אֲחֵרִים, אוֹ מִדּוֹת אֲחֵרוֹת, אוֹ שֶׁלֹּא הָיָה לִי מִלְחָמוֹת הָאֵלּוּ, אָז הָיִיתִי יָכוֹל לְהִתְקָרֵב לְאָבִינוּ שֶׁבַּשָּׁמַיִם כָּל כָּךְ הַרְבֵּה, אָז הָיָה הַרְבֵּה יוֹתֵר טוֹב.

וְאַף שֶׁכֻּלָּנוּ יוֹדְעִים שֶׁיֵּשׁ יֵצֶר כָּזֶה, מִכָּל מָקוֹם הוּא מַצְלִיחַ לִכָּנֵס בָּנוּ, מִשּׁוּם שֶׁהַיֵּצֶר לֹא בָּא לְהֶדְיָא וְאוֹמֵר לָנוּ דִּבּוּרִים כָּאֵלּוּ, רַק נִכְנָס עָמֹק עָמֹק מְאֹד, לְכָל אֶחָד בְּאֹפֶן וְצוּרָה אַחֶרֶת, וּבְכָל פַּעַם בְּאֹפֶן וְצוּרָה אַחֶרֶת, וְהַרְבֵּה פְּעָמִים זֶה נִכְנָס כָּל כָּךְ עָמֹק עַד שֶׁלֹּא מַרְגִּישִׁים בִּכְלָל שֶׁזֶּה הַיֵּצֶר, רַק חַיִּים עִם הַטָּעוּת הַזֹּאת, וְהַדִּמְיוֹן הַזֶּה, וְהַשֶּׁקֶר הַזֶּה, בְּלִי לֵידַע בִּכְלָל שֶׁזֶּה בָּא מֵהַיֵּצֶר, וְזֶה מֵעִקְּרֵי הָעֲבוֹדָה בְּזֶה הָעוֹלָם לִלְחֹם עִם הַיֵּצֶר הַזֶּה, הֵן לְגַלּוֹת כַּמָּה שֶׁזֶּה מַמָּשׁ שֶׁקֶר, וְהֵן לְגַלּוֹת כַּסֵּדֶר הַהַרְגָּשׁוֹת הָאֵלּוּ, שֶׁנִּכְנָסִים כְּמוֹ אֶרֶס שֶׁל נָחָשׁ, בְּלִי לְהַרְגִּישׁ בָּהֶם, כְּמוֹ שֶּׁכָּתוּב בַּנָּחָשׁ הַקַּדְמוֹנִי ''וְאַתָּה תְּשׁוּפֶנּוּ עָקֵב'', שֶׁיֵּשׁ לוֹ כֹּחַ לְהַכְנִיס כֹּחוֹתָיו בְּלִי שֶׁנַּרְגִּישׁ בָּהֶם, וְהַהַרְגָּשׁוֹת הָאֵלּוּ עוֹשִׂים לָנוּ חֻרְבָּן מַמָּשׁ, הַהַרְגָּשׁוֹת שֶׁמַּרְגִּישִׁים כְּסֵדֶר שֶׁחֵלֶק גָּדוֹל מֵהַחַיִּים הוּא מַצָּב שֶׁל בְּדִיעֲבַד, וּמַרְגִּישִׁים כְּסֵדֶר שֶׁאִם הָיָה מַצָּב אַחֵר הָיָה יוֹתֵר טוֹב, הוֹרְסִים אוֹתָנוּ, וּמַרְחִיקִים אוֹתָנוּ מְאֹד מְאֹד, מִכָּל תַּכְלִיתֵנוּ בְּזֶה הָעוֹלָם.

וְהַהַרְגָּשׁוֹת הָאֵלּוּ בָּאִים, הֵן עַל מַצָּבִים שֶׁל זְמַן קָצָר, לְמָשָׁל, אִם יוֹשְׁבִים לִלְמֹד תּוֹרָה הַקְּדוֹשָׁה, וְרוֹצִים לִלְמֹד סֵדֶר חָזָק, וְלֹא הוֹלֵךְ מַמָּשׁ כְּמוֹ שֶׁרוֹצִים, אוֹ שֶׁעֲיֵפִים, אוֹ שֶׁקָּשֶׁה לִהְיוֹת שָׁקוּעַ לְגַמְרֵי, אוֹ שֶׁאֵין הַחֵשֶׁק וְהַחִיּוּת כָּל כָּךְ, אוֹ שֶׁאֵין הַבְּהִירוּת, וְכַדּוֹמֶה וְכַדּוֹמֶה, אוֹ אִם בָּאִים לַתְּפִלָּה, וְאֵין הַמַּצָּב כְּמוֹ שֶׁרוֹצִים, אוֹ כְּשֶׁבָּא נִסָּיוֹן, שֶׁל מִדָּה, אוֹ בֵּין אָדָם לַחֲבֵרוֹ, אוֹ שֶׁל תַּאֲווֹת וּרְצוֹנוֹת, וְכַדּוֹמֶה, וְאֵין הוֹלֵךְ כְּמוֹ שֶׁהָיִינוּ רוֹצִים, אוֹ שֶׁאֵיזֶה יוֹם אוֹ שָׁבוּעַ הוֹלֵךְ עִם הַרְבֵּה קְשָׁיִים, שֶׁלֹּא חָשְׁבוּ עַל זֶה, אוֹ בְּעִנְיְנֵי גַּשְׁמִיּוּת, זֶה אָמַר מַשֶּׁהוּ, וְאַחֵר עָשָׂה מַשֶּׁהוּ, דָּבָר זֶה לֹא הִצְלִיחַ כָּל כָּךְ, וְדָבָר אַחֵר לֹא הָלַךְ כָּל כָּךְ טוֹב, וְכָאן לֹא הָיִיתִי יָכוֹל לִישֹׁן כְּמוֹ שֶׁהָיִיתִי צָרִיךְ, כָּאן אִחֵר מִישֶׁהוּ, וְכָאן הַפַּרְנָסָה לֹא הוֹלֶכֶת כָּל כָּךְ טוֹב, וְעוֹד אֲלָפִים וְרִבְבוֹת מַצָּבִים קְטַנִּים, שֶׁדְּבָרִים הוֹלְכִים לֹא כְּמוֹ שֶׁחוֹשְׁבִים, וְרוֹצִים, וְכָל אֶחָד וְאֶחָד יָכוֹל לִכְתֹּב סֵפֶר שָׁלֵם, בִּבְחִינַת ''זֶה סֵפֶר תּוֹלְדוֹת אָדָם'', מַה שֶּׁהוֹלֵךְ בְּכָל יוֹם וּבְכָל שָׁבוּעַ, לֹא כְּמוֹ שֶׁרָצָה, וְלֹא כְּמוֹ שֶׁחָשַׁב, וְהַיֵּצֶר מְקַשְׁקֵשׁ, וּמַכְנִיס הַהַרְגָּשׁוֹת, שֶׁאִם הָיָה מַצָּב אַחֵר, הָיָה הַרְבֵּה יוֹתֵר טוֹב.

וְהֵן עַל מַצָּבִים שֶׁלִּזְמַן יוֹתֵר אָרֹךְ, שֶׁהַיֵּצֶר מְפַתֶּה אִם הָיוּ לִי מַצָּבִים אֲחֵרִים, אוֹ בַּמַּצָּב שֶׁל הָאָדָם בְּעַצְמוֹ, אִם הָיוּ לִי מִדּוֹת אֲחֵרוֹת, אוֹ כִּשְׁרוֹנוֹת אֲחֵרִים, אוֹ מַצְּבֵי בְּרִיאוּת אֲחֵרִים, אוֹ כֹּחוֹת אֲחֵרִים, וְכַדּוֹמֶה, הָיָה כָּל כָּךְ יוֹתֵר קַל לִי, אוֹ בַּמַּצָּב שֶׁל הַסְּבִיבָה, אִם הַמִּשְׁפָּחָה שֶׁלִּי הָיְתָה שׁוֹנָה מִמַּה שֶּׁהִיא אוֹ שֶׁהָיִיתִי גָּר בְּמָקוֹם אַחֵר, אוֹ שֶׁהָיָה לִי מְקוֹם תּוֹרָה אַחֵר, אוֹ חֲבֵרִים אֲחֵרִים, אוֹ חַבְרוּתוֹת אֲחֵרִים, אוֹ פַּרְנָסָה אַחֶרֶת, אוֹ שְׁכֵנִים אֲחֵרִים, הָיָה יוֹתֵר קַל, וְיוֹתֵר טוֹב.

וְהַיֵּצֶר, וְהַשֶּׁקֶר, וְהַדִּמְיוֹן הַזֶּה שֶׁמְּסַבֵּב אוֹתָנוּ, כָּל כָּךְ הַרְבֵּה, בְּכָל גִּיל, וּבְכָל מַצָּב בְּאֹפֶן אַחֵר, נִכְלָל בְּמַאֲמַר חֲזַ''ל הַקְּדוֹשִׁים ''יִצְרוֹ שֶׁל אָדָם מִתְגַּבֵּר עָלָיו בְּכָל יוֹם וּמְבַקֵּשׁ הֲמִיתוֹ'', שֶׁהַהַרְגָּשׁוֹת הָאֵלּוּ הֵם מַמָּשׁ בְּחִינַת מִיתָה מִכַּמָּה טְעָמִים. א', שֶׁהַרְגָּשׁוֹת הָאֵלּוּ הוֹרְסִים אוֹתָנוּ וּמַחְרִיבִים אוֹתָנוּ מַמָּשׁ, שֶׁזֶּה בְּחִינַת מִיתָה. ב', שֶׁהֵם מַרְחִיקִים אוֹתָנוּ מֵאָבִינוּ שֶׁבַּשָּׁמַיִם שֶׁהוּא מְקוֹר הַחַיִּים, וְחֵי הַחַיִּים. ג', שֶׁהֵם מְבִיאִים אוֹתָנוּ לְכָל מִינֵי הַרְגָּשׁוֹת שֶׁהֵם הִפּוּךְ מִשִּׂמְחָה, וְהִפּוּךְ מֵחַיּוּת, וְכָל הַרְגָּשָׁה שֶׁל עַצְבוּת הוּא בְּחִינָה שֶׁל מִיתָה, כַּיָּדוּעַ, וְעוֹד כַּמָּה טְעָמִים שֶׁהַרְגָּשׁוֹת הָאֵלּוּ הֵם בִּכְלַל מִיתָה, [וְכַמָּה שֶׁדּוֹחִים אוֹתָם, וּמִתְגַּבְּרִים עֲלֵיהֶם, נִכְלָלִים בִּכְלַל חַיִּים, ''וְצַדִּיק בֶּאֱמוּנָתוֹ יִחְיֶה''].

אֲבָל חֲזַ''ל הַקְּדוֹשִׁים, וְצַדִּיקִים זי''ע, גִּלּוּ לָנוּ, הָאֱמֶת לָאֲמִתָּה, וְזֶה צְרִיכִים לַחְזֹר הַרְבֵּה, וּלְהַכְנִיס עָמֹק עָמֹק בְּתוֹכֵנוּ, כָּל הַחַיִּים שֶׁזֶּה מַמָּשׁ הַיְסוֹד שֶׁל כָּל הַיַּהֲדוּת, וְזוֹ עֲבוֹדָה עַל כָּל הַחַיִּים, וְיֵשׁ בָּזֶה מַדְרֵגוֹת בְּלִי שִׁעוּר וּבְלִי גְּבוּל.

כָּל נְשָׁמָה וּנְשָׁמָה שֶׁלָּנוּ, לִפְנֵי שֶׁיָּרַדְנוּ וּבָאנוּ לְזֶה הָעוֹלָם הַשָּׁפֵל, הֶרְאָה לָנוּ אָבִינוּ שֶׁבַּשָּׁמַיִם בָּרוּר, מָה הַתַּכְלִית שֶׁלָּנוּ בְּזֶה הָעוֹלָם, וּמַה הַשְּׁלִיחוּת שֶׁלָּנוּ, בְּכָל הָעִנְיָנִים, וְאָבִינוּ שֶׁבַּשָּׁמַיִם הֶרְאָה לָנוּ כָּל הַיָּמִים, וְכָל הַשָּׁבוּעוֹת, וְכָל הֶחֳדָשִׁים, וְכָל הַשָּׁנִים שֶׁלָּנוּ, שֶׁנִּהְיֶה כָּאן בְּזֶה הָעוֹלָם, וְהֶרְאָה לָנוּ מָה אֲנַחְנוּ צְרִיכִים וִיכוֹלִים לִפְעֹל בְּכָל יוֹם, בְּכָל הָעִנְיָנִים, בְּתוֹרָה, וּבִתְפִלָּה, וּבְתִקּוּן הַמִּדּוֹת, וּבְטָהֳרָה, וּבְכָל שְׁאָר הָעִנְיָנִים, דְּבָרִים גְּדוֹלִים וְנִפְלָאִים, בְּכָל יוֹם אֶפְשָׁר לִפְעֹל עוֹלָם מָלֵא בְּלִי שִׁעוּר וּבְלִי גְּבוּל, וְאָבִינוּ שֶׁבַּשָּׁמַיִם הֶרְאָה לָנוּ בְּדִיּוּק כָּל הַקְּשָׁיִים, שֶׁיַּעַבְרוּ עָלֵינוּ, וְכָל הַחֻלְשׁוֹת, וְהַמִּלְחָמוֹת שֶׁיִּהְיוּ לָנוּ, בְּכָל יוֹם, וּבְכָל שָׁבוּעַ, הַגְּדוֹלִים וְהַקְּטַנִּים, וְאָבִינוּ הֶרְאָה לָנוּ בְּדִיּוּק מַמָּשׁ, כַּמָּה כָּל קֹשִׁי וְקֹשִׁי בְּלִי יוֹצֵא מִן הַכְּלָל, יְסַיֵּעַ לָנוּ לְהַגִּיעַ לְמַה שֶּׁיְּכוֹלִים לְהַגִּיעַ, וְכַמָּה בְּלִי הַקְּשָׁיִים הָאֵלּוּ אִי אֶפְשָׁר בְּשׁוּם אֹפֶן שֶׁבָּעוֹלָם לְהַגִּיעַ לְמַה שֶּׁיְּכוֹלִים לְהַגִּיעַ, הַכֹּל הוּא מָדוּד מַמָּשׁ, וְאָבִינוּ שֶׁבַּשָּׁמַיִם הֶרְאָה לָנוּ בִּבְרִירוּת גְּדוֹלָה, שֶׁזֶּה סֵדֶר הָעוֹלָם, זֶה הַסֵּדֶר שֶׁל עוֹלָם הַזֶּה, שֶׁאִי אֶפְשָׁר לְהַגִּיעַ לְשׁוּם דָּבָר שֶׁבָּעוֹלָם בְּלִי לַעֲבֹר הַקְּשָׁיִים, לֵיכָּא נְהוֹרָא אֶלָּא דְּנָפִיק מִגּוֹ חֲשׁוֹכָא, ''וַיְהִי עֶרֶב וַיְהִי בֹקֶר'', כָּךְ הוּא בְּרִיָּתוֹ שֶׁל עוֹלָם, בְּרֵישָׁא חֲשׁוֹכָא וְהָדַר נְהוֹרָא, כָּל הַתְחָלוֹת קָשׁוֹת מִכָּאן וְאֵילָךְ יֶעֱרַב לָכֶם, אֵשׁ שְׁחוֹרָה, וְאַחֲרֵי זֶה אֵשׁ לְבָנָה, כָּל אוֹצָר מְכֻסֶּה עִם כִּסּוּי, לְפִי גֹּדֶל הָאוֹר כָּךְ גֹּדֶל הַחֹשֶׁךְ שֶׁצְּרִיכִים לַעֲבֹר.

וְהַנְּשָׁמָה שֶׁלָּנוּ רוֹאָה הַכֹּל בִּבְהִירוּת, שֶׁכָּל חֻלְשָׁה, הוּא פֶּתַח וְשַׁעַר וְאֹפֶן וְדֶרֶךְ לְהַגִּיעַ לְהִתְעַלּוּת וְהִתְקָרְבוּת וְהִזְדַּכְּכוּת, וְלַעֲשׂוֹת נַחַת רוּחַ לְאָבִינוּ שֶׁבַּשָּׁמַיִם, וּבְשׁוּם אֹפֶן אֵין דֶּרֶךְ אַחֵר, כִּי זֶה תַּכְלִית עוֹלָם הַזֶּה, זֶה תַּכְלִית שֶׁל כָּל הַבְּרִיאָה, זֶה תַּכְלִית שֶׁל כָּל הָעוֹלָמוֹת, יְגִיעָה, וְעָמָל, שֶׁלֹּא יִהְיֶה נַהֲמָא דְּכִסּוּפָא, [יָדוּעַ שֶׁיֵּשׁ בָּזֶה דְּבָרִים אֲרֻכִּים וַעֲמֻקִּים וְדַקִּים, מְאֹד מְאֹד, ואכהמל''ב, אֲבָל רְצוֹן אָבִינוּ שֶׁבַּשָּׁמַיִם שֶׁנֵּדַע וְנִזְכֹּר כְּסֵדֶר, שֶׁזֶּה הַתַּכְלִית שֶׁל הָעוֹלָם, וְכָל חֹשֶׁךְ תַּכְלִיתוֹ הוּא לְהַגִּיעַ לָאוֹר], כָּל הַתְחָלוֹת קָשׁוֹת, בְּלִי יוֹצֵא מִן הַכְּלָל, יֵשׁ כָּל מִינֵי הַתְחָלוֹת, וְכֻלָּם קָשׁוֹת, אֲבָל כָּל הַקְּשָׁיִים וְהַחֻלְשׁוֹת, הֵם לְבוּשׁ חִיצוֹנִי מַמָּשׁ, לְאוֹר נִפְלָא, וְנוֹרָא, וּמָתוֹק, וְעָרֵב, פְּנִימִי.

וְכָךְ הַנְּשָׁמָה שֶׁלָּנוּ נִפְרֶדֶת לִפְנֵי שֶׁאָנוּ נִכְנָסִים כָּאן בָּעוֹלָם הַזֶּה, עִם הַבְּהִירוּת הַגְּדוֹלָה, הִיא רוֹאָה כָּל הַחַיִּים שֶׁלָּנוּ, כָּל הַיָּמִים, וְכָל הַשָּׁבוּעוֹת, וְהַשָּׁנִים, וְכָל הַקְּשָׁיִים, מִקָּטֹן וְעַד גָּדוֹל, כָּל הָאַלְפֵי אֲלָפִים קְשָׁיִים, וַחֲלִישׁוּת הַדַּעַת וְעָגְמַת נֶפֶשׁ, בְּרוּחָנִיּוּת וְגַשְׁמִיּוּת, וְכָל הָאַלְפֵי אֲלָפִים מִלְחֲמוֹת הַיֵּצֶר. בְּסוּר מֵרָע וַעֲשֵׂה טוֹב, בְּבֵין אָדָם לַחֲבֵרוֹ, וּבְבֵין אָדָם לַמָּקוֹם, וְהוּא רוֹאֶה בְּכָל קֹשִׁי וְקֹשִׁי וּבְכָל חֻלְשָׁה וְחֻלְשָׁה, מָה הָאוֹר הַפְּנִימִי, מָה הַתַּכְלִית שֶׁלּוֹ, הַנְּשָׁמָה מִתְפַּעֶלֶת מִגֹּדֶל נִפְלְאוֹת הַבּוֹרֵא, אֵיךְ כָּל קֹשִׁי הוּא מַמָּשׁ מָדוּד לְהַתַּכְלִית שֶׁלָּנוּ, הֵן לְהַתַּכְלִית שֶׁלָּנוּ בְּגִלְגּוּל זֶה, וְהֵן שֶׁל כָּל הַגִּלְגּוּלִים שֶׁלָּנוּ, וְשֶׁל כָּל הַדּוֹרוֹת שֶׁלָּנוּ, הֵן הָאָבוֹת שֶׁלָּנוּ עַד אָדָם הָרִאשׁוֹן, וְהֵן כָּל הַדּוֹרוֹת עַד בִּיאַת הַמָּשִׁיחַ.

אֲבָל אַף שֶׁשָּׁם רוֹאָה הַנְּשָׁמָה שֶׁלָּנוּ הַכֹּל מַמָּשׁ, וּמִמֵּילָא לֹא נוֹפֵל לוֹ בְּדַעְתּוֹ לַחְשֹׁב, שֶׁיֵּשׁ אֵיזֶה אֹפֶן, וְדֶרֶךְ אַחֵר, יוֹתֵר טוֹב לְהַגִּיעַ לְכָל הַדְּבָרִים הַנִּשְׂגָּבִים, שֶׁהוּא צָרִיךְ וְיָכוֹל לְהַגִּיעַ עַל יְדֵי יְרִידָתֵנוּ לְזֶה הָעוֹלָם, מִכָּל מָקוֹם כְּשֶׁנִּכְנָסִים לְכָאן, בָּאִים הַיֵּצֶר וְחֵילוֹתָיו וּמַעֲלִימִים וּמַסְתִּירִים בְּכָל הַכֹּחוֹת אֶת הָאֱמֶת הַזֶּה, וְכַאֲשֶׁר הַקְּשָׁיִים מַתְחִילִים לְהַגִּיעַ, הֵם מַכְנִיסִים בָּנוּ דִּמְיוֹנוֹת, וּשְׁקָרִים, וּפִתּוּיִים, וּמַתְחִילִים לְהַרְגִּישׁ, שֶׁהָיָה יָכוֹל לִהְיוֹת הַרְבֵּה יוֹתֵר טוֹב בְּלִי כָּל זֶה, וּכְמוֹ שֶׁדִּבַּרְנוּ בעזה''י לְעֵיל, שֶׁיֵּשׁ כָּל מִינֵי מַצָּבִים שֶׁמַּרְגִּישִׁים וְחוֹשְׁבִים, שֶׁהָיָה הַרְבֵּה יוֹתֵר טוֹב אֹפֶן אַחֵר.

וּמֵעִקְּרֵי הָעֲבוֹדָה שֶׁלָּנוּ בְּזֶה הָעוֹלָם, הוּא לְהִשְׁתַּדֵּל לִלְחֹם עִם הַשֶּׁקֶר הַזֶּה וּלְהַכְנִיס עָמֹק בְּתוֹכֵנוּ הַהִסְתַּכְּלוּת הַנְּכוֹנָה, הָאֱמוּנָה הַבְּהִירָה, הַבִּטָּחוֹן הַבָּרוּר, הַהַשְׁגָּחָה פְּרָטִית הַבְּהִירָה, וְהָאַהֲבָה וְהַחֲבִיבוּת הַנִּשְׂגָּבָה וְהַבְּהִירָה שֶׁאָבִינוּ שֶׁבַּשָּׁמַיִם אוֹהֵב אוֹתָנוּ, בְּלִי שֶׁמֶץ הַשָּׂגָה כְּלָל, שֶׁנִּחְיֶה כְּסֵדֶר עִם ''אָנֹכִי ה' אֱלֹקֶיךָ'', עִם ''ה' אֱלֹקֵינוּ ה' אֶחָד'', עִם ''אֵין עוֹד מִלְבַדּוֹ'', עִם ''וְאָהַבְתָּ אֵת ה' אֱלֹקֶיךָ בְּכָל לְבָבְךָ וּבְכָל נַפְשְׁךָ וּבְכָל מְאֹדֶךָ'', עִם הַ''בְּנִי בְּכוֹרִי יִשְׂרָאֵל'', עִם ''אָהַבְתָּ אוֹתָנוּ'', הַהַרְגָּשָׁה שֶׁל ''יְדִיד נֶפֶשׁ אָב הָרַחֲמָן''.

וּמִמֵּילָא כַּמָּה שֶׁחַיִּים עִם זֶה, וּמַכְנִיסִים זֹאת עָמֹק בְּלִבֵּנוּ, יוֹתֵר וְיוֹתֵר עָמֹק מִמֵּילָא יוֹדְעִים וְזוֹכְרִים, שֶׁכָּל קֹשִׁי מֵהַקָּטֹן וְעַד הַגָּדוֹל, הוּא מֵאָבִינוּ אֲהוּבֵינוּ, כָּל חוּט הַשַּׂעֲרָה, אֵין טֶבַע, אֵין מִקְרֶה, הַכֹּל מֵאָבִינוּ, וְהַכֹּל לְטוֹבָתֵנוּ הַנִּצְחִית.

וַחֲזַ''ל הַקְּדוֹשִׁים, וְצַדִּיקִים, זי''ע גִּלּוּ לָנוּ שֶׁזֶּה מֵעִקְּרֵי הָעֲבוֹדוֹת שֶׁל אֱמוּנָה, וּבִטָּחוֹן, לְהַכְנִיס עָמֹק בְּתוֹכֵנוּ הַמַּהֲלָךְ הַנָּכוֹן לַקְּשָׁיִים, וְלַחְזֹר כְּסֵדֶר הָאֱמֶת, שֶׁכָּל קֹשִׁי הוּא מַמָּשׁ מָדוּד, וְכָל מַשֶּׁהוּ וּמַשֶּׁהוּ שֶׁמִּשְׁתַּדְּלִים בָּזֶה חָבִיב מְאֹד מְאֹד אֵצֶל אָבִינוּ שֶׁבַּשָּׁמַיִם, וּפוֹעֲלִים דְּבָרִים גְּדוֹלִים וְנוֹרָאִים בְּכָל הָעוֹלָמוֹת, וְזֶה תַּכְלִית הַבְּרִיאָה מַמָּשׁ, וְכָל פַּעַם שֶׁחוֹזְרִים זֶה עוֹד פַּעַם וְעוֹד פַּעַם, נַעֲשֶׂה זֶה יוֹתֵר בָּהִיר, [אֲפִלּוּ אִם אֵין מַרְגִּישִׁים, וְרוֹאִים, שֶׁזֶּה פּוֹעֵל, הָאֱמֶת הוּא שֶׁכָּל פַּעַם פּוֹעֵל, וְיֵשׁ בָּזֶה אֲרִיכוּת גָּדוֹל מְאֹד, כַּמָּה כָּל מַשֶּׁהוּ וּמַשֶּׁהוּ שֶׁל עֲבוֹדָה בְּעִנְיַן אֱמוּנָה וּבִטָּחוֹן, הֵן בְּדִבּוּר, הֵן בְּמַחְשָׁבָה, פּוֹעֵל דְּבָרִים נוֹרָאִים בְּכָל הָעוֹלָמוֹת, וּפוֹעֵל דְּבָרִים נוֹרָאִים אֵצֶל הַיְּהוּדִי בְּעַצְמוֹ, וְדִבַּרְנוּ מִזֶּה בעזה''י כַּמָּה פְּעָמִים בַּאֲרִיכוּת מִצַּדִּיקִים, וְאוּלַי עוֹד נְדַבֵּר מִזֶּה בעזה''י, ואכהמל''ב].

וּרְצוֹן אָבִינוּ שֶׁבַּשָּׁמַיִם שֶׁנִּזְכֹּר כְּסֵדֶר, שֶׁלִּפְנֵי שֶׁבָּאנוּ לְכָאן, רָאִינוּ כְּבָר כָּל הַקְּשָׁיִים, וְשָׁם רָאִינוּ אֵיךְ כָּל קֹשִׁי הוּא מַמָּשׁ לְטוֹבָה, רַק כָּאן הָעוֹלָם הַזֶּה, וְהַגּוּף, וְהַנֶּפֶשׁ הַבַּהֲמִית, וְהַיֵּצֶר וְחֵילוֹתָיו, מַסְתִּירִים וּמַעֲלִימִים זֶה [וְיָדוּעַ מִמַּהֲרַ''ל, ור' נַחְמָן בְּרֶסְלֶבֶר, וְהַחִדּוּשֵׁי הַרִי''ם וְעוֹד, זי''ע, שֶׁהָעוֹלָם נִקְרָא בְּשֵׁם עוֹלָם, מִלְּשׁוֹן נֶעֱלָם, שֶׁכָּל עַצְמוּתוֹ וּמַהוּתוֹ שֶׁל זֶה הָעוֹלָם, הוּא לְהַעֲלִים הָאֱמֶת], וְרַק כָּאן, רַק כָּאן, נִדְמֶה בְּדִמְיוֹן מַמָּשׁ, שֶׁהָיָה יוֹתֵר טוֹב כָּךְ אוֹ כָּךְ. רַק כָּאן לֹא רוֹאִים הָאוֹר הַנִּשְׂגָּב הַנִּפְלָא וְהַמָּתוֹק שֶׁגָּנוּז בְּתוֹךְ כָּל קֹשִׁי, רַק כָּאן לֹא רוֹאִים וּמַרְגִּישִׁים הָאֱמֶת שֶׁכָּל קֹשִׁי וְכָל חֻלְשָׁה, הוּא רַק לְבוּשׁ חִיצוֹנִי לְאוֹר פְּנִימִי. וְהַתַּכְלִית שֶׁלָּנוּ בְּזֶה הָעוֹלָם הוּא לַעֲמֹד בְּסַבְלָנוּת, וּבְעַקְשָׁנוּת, וּבְשׁוּם אֹפֶן לֹא לָזוּז מִמְּקוֹמֵנוּ, הַקְּשָׁיִים אֵינָם שָׁוִים אֶחָד לְהַשֵּׁנִי, הֵן בַּזְּמַן, וְהֵן בְּדַרְגוֹת הַקֹּשִׁי, לְמָשָׁל בְּלִמּוּד הַתּוֹרָה הַקְּדוֹשָׁה, לִפְעָמִים הַקְּשָׁיִים הֵם קְצָרִים מְאֹד, וְלִפְעָמִים הֵם יוֹתֵר אֲרֻכִּים, וְלִפְעָמִים יוֹשְׁבִים לִלְמֹד, יֵשׁ קֹשִׁי שֶׁל רַק כַּמָּה דַּקּוֹת, לִפְעָמִים זֶה חֲצִי סֵדֶר, לִפְעָמִים זֶה יוֹם שָׁלֵם, לִפְעָמִים זֶה כַּמָּה יָמִים, לִפְעָמִים זֶה יוֹתֵר, וְכֵן בְּדַרְגוֹת הַקֹּשִׁי, לִפְעָמִים זֶה מַמָּשׁ קָשֶׁה, וְלִפְעָמִים זֶה רַק שֶׁאֵין כָּל כָּךְ חִיּוּת וּמְתִיקוּת וְשִׂמְחָה כְּמוֹ אַחַר כָּךְ, וְכֵן הוּא בְּכָל הָעִנְיָנִים בַּעֲבוֹדַת הַשֵּׁם יִתְבָּרַךְ, שֶׁאֵין שׁוּם כְּלָל, כַּמָּה זְמַן הַקֹּשִׁי, וּבְאֵיזֶה דַּרְגָּא הַקֹּשִׁי, אֲבָל הַצַּד הַשָּׁוֶה שֶׁבְּכָל הַקְּשָׁיִים הוּא, שֶׁרְצוֹן אָבִינוּ שֶׁבַּשָּׁמַיִם שֶׁנִּזְכֹּר כְּסֵדֶר שֶׁזֶּה רַק אֹפֶן וּפֶתַח לְהַגִּיעַ לְאוֹרוֹת נִפְלָאִים וּמְתוּקִים, הַתּוֹרָה הַקְּדוֹשָׁה וַעֲבוֹדַת הַשֵּׁם, הוּא מַמָּשׁ אוֹר, וְשַׁעֲשׁוּעִים, וְשִׂמְחָה, מֵעֵין עוֹלָם הַבָּא מַמָּשׁ, ''נֶהֱנִים מִזִּיו הַשְּׁכִינָה'', וְ''יָפָה שָׁעָה אַחַת שֶׁל קוֹרַת רוּחַ בָּעוֹלָם הַבָּא מִכָּל חַיֵּי הָעוֹלָם הַזֶּה'', אֲבָל הָעוֹלָם הַבָּא הַזֶּה נִקְנֶה רַק עַל יְדֵי יִסּוּרִים, וְזֶה הַהַתְחָלוֹת הַקָּשׁוֹת שֶׁיֵּשׁ לָנוּ כְּסֵדֶר, שֶׁכֻּלָּם הֵם קִנְיָנִים לִקְנוֹת עוֹד דַּרְגָּא שֶׁל מֵעֵין עוֹלָם הַבָּא בְּזֶה הָעוֹלָם.

וַחֲזַ''ל הַקְּדוֹשִׁים, וְצַדִּיקִים זי''ע, גִּלּוּ לָנוּ שֶׁהָאוֹר הַנִּשְׂגָּב הַתּוֹרָה הַקְּדוֹשָׁה וַעֲבוֹדַת הַשֵּׁם יִתְבָּרַךְ, וְטוֹב הַנִּשְׂגָּב, שֶׁיֵּשׁ בִּבְחִינַת ''וַאֲנִי קִרְבַת אֱלֹקִים לִי טוֹב'', ''כִּי לֶקַח טוֹב נָתַתִּי לָכֶם'', ''אֵין טוֹב אֶלָּא תּוֹרָה'', וְהַחִיּוּת הַנִּשְׂגָּבָה, וַעֲרֵבוּת, וּמְתִיקוּת, שֶׁיֵּשׁ בַּתּוֹרָה הַקְּדוֹשָׁה, וּבְכָל עִנְיְנֵי עֲבוֹדַת הַשֵּׁם יִתְבָּרַךְ, הוּא בְּלִי שִׁעוּר וּבְלִי גְּבוּל מַמָּשׁ, וְאֵין שֶׁמֶץ הַשָּׂגָה לְאַף אֶחָד, לְאֵיזֶה דְּבָרִים נִשְׂגָּבִים, יָכוֹל לְהַגִּיעַ, וּלְכָךְ יֵשׁ כְּסֵדֶר עוֹד קְשָׁיִים, וְעוֹד חֻלְשׁוֹת, וְעוֹד מִלְחָמוֹת, שֶׁכָּל אֶחָד מֵאִתָּנוּ כָּל זְמַן שֶׁנִּמְצָאִים בְּעֶזְרַת הַשֵּׁם יִתְבָּרַךְ לְאֹרֶךְ יָמִים וְשָׁנִים טוֹבִים אָמֵן בְּזֶה הָעוֹלָם, צְרִיכִים לִהְיוֹת כַּסֵּדֶר הוֹלֵךְ, הָלְאָה וְהָלְאָה, יוֹתֵר וְיוֹתֵר גָּבוֹהַּ, בִּבְחִינַת רָצִים לְפָנָיו יִתְבָּרַךְ כְּסוּסִים בְּבצעי הַמַּיִם, וְאָבִינוּ שֶׁבַּשָּׁמַיִם מְבַקֵּשׁ מֵאִתָּנוּ כְּסֵדֶר, בָּנַי יַקִּירַי אֲהוּבַי, אַל תִּתְרַפּוּ, אַל תִּבְרְחוּ, כְּשֶׁאַתֶּם רוֹאִים קְשָׁיִים וְחֻלְשׁוֹת, עִמְדוּ בְּסַבְלָנוּת וְעַקְשָׁנוּת, עוֹד מְעַט וְעוֹד מְעַט. וְכִלְשׁוֹן חֲזַ''ל הַקְּדוֹשִׁים, ''לְעוֹלָם אַל תְּהִי זָז מִן הַפֶּתַח'', אַל תָּזוּז, אֲפִלּוּ אִם נִרְאֶה שֶׁהַדֶּלֶת סְגוּרָה וּמְסֻגָּרָהּ, עֲמֹד חָזָק כְּחוֹמָה, אֲנִי חוֹמָה, עִם גְּבוּרָה גְּדוֹלָה, וְעַקְשָׁנוּת וְסַבְלָנוּת, גִּבּוֹר כַּאֲרִי, וְעַז כַּנָּמֵר, כְּלָבִיא יָקוּם וְכַאֲרִי יִתְנַשֵּׂא, כָּרַע שָׁכַב כַּאֲרִי וּכְלָבִיא מִי יְקִימֶנּוּ, אֲפִלּוּ אִם זֶה לוֹקֵחַ זְמַן אָרֹךְ מְאֹד, אֲפִלּוּ שָׁבוּעוֹת, אֲפִלּוּ חֳדָשִׁים, אֲפִלּוּ שָׁנִים מַמָּשׁ [שֶׁלִּפְעָמִים יֵשׁ חֻלְשׁוֹת שֶׁיְּהוּדִי צָרִיךְ לִלְחֹם עַשְׂרוֹת שָׁנִים, אֲבָל אִם יַעֲמֹד בְּעַקְשָׁנוּת וְלֹא יִבְרַח, סוֹף כָּל סוֹף יַגִּיעַ בעזה''י, ואכהמל''ב], וְאִם לֹא תָּזוּז, תְּגַלֶּה סוֹף כָּל סוֹף, הָאוֹר הַנִּשְׂגָּב, הַנִּפְלָא, וְהַפְּנִימִי, שֶׁמְּכֻסֶּה, וּמְעֻטָּף בְּקֹשִׁי הַזֶּה, אוֹ הַחֻלְשָׁה הַזֹּאת, אָנוּ צְרִיכִים לִזְכֹּר כְּסֵדֶר שֶׁכָּל הַקְּשָׁיִים וְהַחֻלְשׁוֹת, הֵם מַלְבּוּשִׁים חִיצוֹנִיִּים מַמָּשׁ, וְכָל כַּמָּה שֶׁהָאוֹצָר יוֹתֵר גָּדוֹל, כָּךְ גַּם הַלְּבוּשׁ שֶׁלּוֹ יוֹתֵר גָּדוֹל.

כֻּלָּנוּ יוֹדְעִים הָאֱמֶת הַזֶּה, וְכֻלָּנוּ יוֹדְעִים שֶׁכָּל צַעַר וְכָל עָגְמַת נֶפֶשׁ בְּרוּחָנִיּוּת אוֹ בְּגַשְׁמִיּוּת, הַכֹּל הֲכִי טוֹב מַמָּשׁ, וְלֹא שַׁיָּךְ בְּשׁוּם אֹפֶן שֶׁבָּעוֹלָם שֶׁיִּהְיֶה יוֹתֵר טוֹב מִזֶּה, וְהַכֹּל מָדוּד מַמָּשׁ לְטוֹבָתֵנוּ הַנִּצְחִית, וּלְטוֹבַת כָּל הַדּוֹרוֹת שֶׁלָּנוּ, אֲבָל זֶה עֲבוֹדָה עֲצוּמָה, וַעֲבוֹדָה שֶׁל כָּל הַחַיִּים, לְהַכְנִיס בְּתוֹכֵנוּ הַיְדִיעָה הַפְּשׁוּטָה הַזֹּאת, עָמֹק עָמֹק, וְלִחְיוֹת עִם זֶה מַמָּשׁ, ''וְצַדִּיק בֶּאֱמוּנָתוֹ יִחְיֶה'', וְזֶה מֻנָּח בְּדִבְרֵי הבעשה''ק הַמּוּבָאִים בַּ''תּוֹלְדוֹת'', וּבְעוֹד הַרְבֵּה סְפָרִים הַקְּדוֹשִׁים, זי''ע, עַל הַפָּסוּק שֶׁדָּוִד הַמֶּלֶךְ אָמַר בְּשֵׁם כְּלַל יִשְׂרָאֵל, ''שִׁוִּיתִי ה' לְנֶגְדִּי תָמִיד'', אֲנִי מַכְנִיס אֶת הַבּוֹרֵא יִתְבָּרַךְ תָּמִיד [הַמִּדַּת הָרַחֲמִים] בְּכָל הַדְּבָרִים שֶׁנִּרְאִים שֶׁהֵם לְנֶגְדִּי, הֵן בְּרוּחָנִיּוּת, וּבֵין בְּגַשְׁמִיּוּת, וּכְתִיב תָּמִיד, שֶׁזֶּה עֲבוֹדָה תְּמִידִית מַמָּשׁ בְּלִי הֶפְסֵק, וְהָרַמְבַּ''ם וְהָרְמָ''א, וְעוֹד זי''ע כָּתְבוּ לָנוּ שֶׁשִּׁוִּיתִי זֶה הַיְסוֹד שֶׁל הַתּוֹרָה הַקְּדוֹשָׁה, וְנִכְלָל בָּזֶה, שֶׁהָעֲבוֹדָה הַזֹּאת לְהַכְנִיס עָמֹק בְּתוֹכֵנוּ כְּסֵדֶר שֶׁכָּל הַדְּבָרִים שֶׁנִּרְאִים שֶׁהֵם ''לְנֶגְדִּי'', כֻּלָּם מַמָּשׁ בְּלִי יוֹצֵא מִן הַכְּלָל הֵם לְטוֹבָתֵנוּ מַמָּשׁ, מֵאָבִינוּ שֶׁבַּשָּׁמַיִם, הוּא מַמָּשׁ מֵהַיְּסוֹדוֹת, כְּלָל גָּדוֹל בַּתּוֹרָה, אֲבָל זֶה לֹא הוֹלֵךְ לֹא בְּפַעַם וְלֹא בְּפַעֲמַיִם, וְלֹא בְּמֵאָה פְּעָמִים, רַק תָּמִיד, תָּמִיד, תָּמִיד, בְּלִי הֶפְסֵק, זוֹהִי עֲבוֹדָה לְכָל הַחַיִּים.

וְיָדוּעַ שֶׁכָּל עִנְיְנֵי עוֹלָם הַזֶּה הֵם מָשָׁל, כַּיָּדוּעַ מִצַּדִּיקִים זי''ע, וּכְמוֹ שֶׁבָּעוֹלָם הַזֶּה יֵשׁ תְּמוּנוֹת שֶׁרוֹאִים הַכֹּל, מַמָּשׁ כְּמוֹ חַי, כְּמוֹ כֵן הַנְּשָׁמָה שֶׁלָּנוּ רוֹאָה שָׁם לִפְנֵי שֶׁאֲנַחְנוּ יוֹרְדִים, כָּל יוֹם וְיוֹם שֶׁלָּנוּ כָּאן בְּזֶה הָעוֹלָם, כְּמוֹ חַי, וְכָל הַקְּשָׁיִים וְכָל הַנִּסְיוֹנוֹת, כָּל הַמִּדּוֹת, וְכָל הַתַּאֲווֹת, וְהָרְצוֹנוֹת, כְּמוֹ שֶׁאָנוּ רוֹאִים כָּאן בְּזֶה הָעוֹלָם, אֲבָל נוֹסָף לְמַה שֶּׁאָנוּ רוֹאִים כָּאן, הַנְּשָׁמָה רוֹאָה כָּל הַפְּנִימִיּוּת, וְכָל הַתַּכְלִית הַנִּשְׂגָּבָה שֶׁל כָּל קֹשִׁי, וְאִם זוֹכְרִים זֶה כְּסֵדֶר, שֶׁהַנְּשָׁמָה כְּבָר רָאֲתָה, וְהִיא רָאֲתָה גַּם הַטּוֹבָה הַנִּשְׂגָּבָה, זֶה מְסַיֵּעַ הַרְבֵּה, וְאִם מַרְגִּילִים עַצְמֵנוּ, שֶׁכְּשֶׁבָּא קֹשִׁי, מִתְרַגְּלִים מִיָּד לְהַרְגִּישׁ, זֶה הַקֹּשִׁי כְּבָר רָאֲתָה נִשְׁמָתִי, עַל תְּמוּנָה, תְּמוּנָה חַיָּה מַמָּשׁ, וְנִשְׁמָתִי כְּבָר רָאֲתָה הַטּוֹבָה, וְהָאוֹר, וְהַפְּנִימִיּוּת, נִשְׁמָתִי רָאֲתָה הָאַהֲבָה הַנִּשְׂגָּבָה מֵאָבִינוּ שֶׁבַּשָּׁמַיִם שֶׁמֻּנַּחַת בְּתוֹךְ הַקֹּשִׁי הַזֶּה, רַק כָּאן בָּעוֹלָם הֶחָשׁוּךְ, אֵין רוֹאִים כְּלוּם, אֲבָל מַה זֶּה מְשַׁנֶּה אִם לֹא רוֹאִים, הֲלֹא זֹאת הָאֱמֶת, וּמִמֵּילָא הָבָה נַעֲמֹד עִם כָּל הַכֹּחוֹת, וְאָז אֶזְכֶּה אֶל הָאוֹר, זֶה מְסַיֵּעַ הַרְבֵּה שֶׁיְּהֵא לָנוּ הַמַּהֲלָךְ הַנָּכוֹן.

וְאֶחָד מֵעִקְּרֵי הַסִּבּוֹת הַמְּבִיאִים הַרְגָּשׁוֹת שֶׁל עַצְבוּת, [וְכָל הַהַרְגָּשׁוֹת הִפּוּךְ מִשִּׂמְחָה], הוּא הַהַרְגָּשָׁה הָעֲמֻקָּה הַזֶּה, הָיָה יָכוֹל לִהְיוֹת יוֹתֵר טוֹב, חֲבָל עַל זֶה וְעַל זֶה, וְעַל זֶה, בְּלִי זֶה, וּבְלִי זֶה הָיָה הַרְבֵּה יוֹתֵר טוֹב, וְכֵן בְּלִי שִׁעוּר, וְכָל זֶה בָּא מֵהַחֹשֶׁךְ שֶׁל עוֹלָם הַזֶּה שֶׁדּוֹמֶה לְלַיְלָה שֶׁמַּסְתִּיר הָאֱמֶת, שֶׁזֶּהוּ מַמָּשׁ הַיּוֹתֵר טוֹב, וּכְמוֹ בָּעוֹלָם הַזֶּה חֹשֶׁךְ מֵבִיא הִפּוּךְ מִשִּׂמְחָה, כְּמוֹ כֵן הַחַשְׁכוּת הַזֶּה מֵבִיא הִפּוּךְ מִשִּׂמְחָה, אֲבָל כַּמָּה שֶׁיְּהוּדִי מִשְׁתַּדֵּל לְהִתְחַזֵּק תָּמִיד, וּלְהַכְנִיס עָמֹק בְּתוֹכוֹ הָאוֹר הָאֲמִתִּי, שֶׁאַף שֶׁנִּדְמֶה ''כִּי אֵשֵׁב בַּחֹשֶׁך''ְ, הָאֱמֶת הוּא שֶׁ''ה' אוֹר לִי'', ''ה' אוֹרִי וְיִשְׁעִי'' שֶׁהַכֹּל הוּא הַיּוֹתֵר טוֹב, מִתְקָרְבִים יוֹתֵר וְיוֹתֵר לַשִּׂמְחָה, ''אוֹר צַדִּיקִים יִשְׂמָח'', ''מְאוֹר עֵינַיִם יְשַׂמַּח לֵב''.





